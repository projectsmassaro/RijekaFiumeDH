Interview with Maria Schiavato made by Gianfranco Miksa and Vanni D’Alessio. (Jan 8, 2019 and March 2, 2019). Transcribed by Angelo Massaro (Aug 14, 2020).
Io son nata nel 1932 in centro città a via Ciotta, vicino all’attuale scuola media e i miei vecchi sono lussignani di Lussinpiccolo. Il mio cognome da ragazza è Faverić [0:30] e il nome Maria Grazia ma mi chiamo Maria per… anche per poca grazia probabilmente, mi son cancellata… Ero molto piccola, avevo un anno d’età, quando ci siamo trasferiti a Cantrida all’epoca “Borgomarina” sotto il fascismo perché mio nonno lavorava al cantiere e la distanza era notevole, di conseguenza siamo andati ad abitare vicino. Così sono stata… mi ritengo cantridana, ho assistito a tantissimi vari e ho un dolore immane in questi giorni in cuore perché il cantiere sta andando purtroppo alla deriva. La famiglia è mista nel senso che la nonna materna era veneziana, Beatrice Gandini, mio padre invece era fiumano e siamo, più o meno come tutti i fiumani, mescolati cioè gente che ha provato di tutto e che deve adattarsi a tutto quello che succede. Io mi auguro di non avere più cambiamenti visto che non ho molti anni di vita ancora davanti ma di cambiamenti purtroppo ne ho avuti, ne ho provati. Ho frequentato la scuola elementare a Cantrida e avevo una maestra che mi ha diciamo dato il senso dell’amor di patria con molto ardore – anche troppo – e di conseguenza per me è stato duro, molto duro, veder che la guerra c’ha portato a questo distacco dalla madrepatria. Veder andar via la quasi totalità della gente, sia a Borgomarina che a Fiume in generale, un vuoto che sento ogni giorno perché ormai veramente data anche l’età non ho più che pochissimi amici e conoscenti. La città si è vuotata, ha cambiato completamente fisionomia e purtroppo la lingua non la sentiamo neanche per sbaglio, il nostro dialetto. L’unico posto dove ancora ci incontriamo è la Comunità degli italiani ma ormai siamo tutti anziani, i giovani la frequentano poco perché non è che offra granché alla gioventù, ecco. 

(La sua infanzia, lei ha parlato del nonno che lavorava al “3 maggio”, ci può dire qualcosa, qualche memoria, qualche ricordo suo legato anche al nonno e al lavoro del nonno o al lavoro del padre?  E in generale alla vita come lei l’ha vissuta a Cantrida e a Borgomarina. Le hai detto che è una cantridana).

Dunque mio nonno era capo elettricista del cantiere che all’epoca, negli anni trenta, contava tremila operai, lavoratori. Era capace pare, io ero molto orgogliosa quando stavamo davanti casa, appoggiati al muretto del giardinetto e gli operai passando lo salutavano dicendo: “Maestro”. Perché mi sembrava qualcosa di speciale e mio padre non lo conobbi perché si staccò da mia madre subito e morì anche. Comunque so che era legionario fiumano al tempo di D’Annunzio – non è che ne vada fiera – lo so perché l’ho letto e che era capitano marittimo. La mia infanzia è stata serena, a Cantrida eravamo una grande famiglia e ho ricordato proprio l’altro giorno che anche adesso sono tempi di carestia. Nacqui durante la crisi mondiale, nacqui quindi negli anni della crisi, negli anni trenta, e che la negoziante ci dava a puff [7:15] come dicevamo in dialetto, cioè gratis, le derrate alimentari con quello che avremmo pagato quando avremmo potuto. Cosa non più immaginabile oggi insomma. È rimasta per me un ricordo indelebile, per un anno ci ha dato quindi le derrate alimentari gratis perché il cantiere aveva chiuso e quindi non c’era alcun provento in casa.

(Come si chiamava il cantiere all’epoca il cantiere navale?)

“Cantieri navali del Quarnaro” ma mio nonno aveva lavorato anche al tempo dell’Ungheria e a quel tempo si chiamava “Danubius” e lavorava in parte a Budapest dove costruivano i motori e poi veniva qua e li montavano sulle navi. C’è stato un periodo di grande lavoro e da rimpiangere veramente il periodo austro-ungarico. Io ridevo quando mio nonno usava dire: “Maledetta l’Austria che ne ga insegnà a magnar cinque volte al giorno”. [8:45] Era la verità. 

(Il nonno quindi si ricordava varie volte come si stava bene durante l’Austria, quindi era un periodo che lui aveva vissuto come molto migliore del periodo italiano, almeno economicamente sicuramente…)

Ma poi c’era ordine, ecco l’Austria era un paese ordinato insomma e noi però avevamo il cuore, l’essenza italiana da secoli e nessuno ci diceva: “Perché parli italiano?” C’erano scuole di ogni ordine e grado in italiano, mia mamma infatti ha frequentato le cittadine così si chiamavano poi, Emma Brentari che si trovava dove adesso c’è il museo in via D’Amicis dirimpetto al Bonavia, museo d’arte moderna. 

(La mamma lavorava?)

No, la mamma non ha mai lavorato e avrebbe potuto far l’impiegata finita questa scuola. Era una scuola molto seria nella quale si imparavano due lingue straniere ma bene perché ho ancora libri in francese, per esempio, di mia madre e li leggeva correntemente, l’insegnamento era serio. Dirò subito che non era tempo di vacanze la mia infanzia che eravamo anche piuttosto stretti come pecunia perché c’era solo la paga del nonno che poi divenne pensione. Di conseguenza non era che si potesse far granché…

(Aveva fratelli, sorelle?)

No, no, avevo molti amici e mi piaceva giocare, Cantrida era molto vivace fino al momento in cui iniziarono i bombardamenti continui sul cantiere soprattutto e noi eravamo vicini. Quindi praticamente all’inizio del 1945 la parte bassa di Cantrida si è svuotata, chi ha potuto se n’è andato o in centro città o altrove in Istria da parenti. Noi, invece, non avevamo dove andare e abbiamo subito il tracollo della casa nel febbraio sotto un bombardamento feroce mio nonno e mia mamma erano in casa durante questo bombardamento perché lui aveva l’asma e non poteva muoversi. A me invece m’avevano mandata al rifugio antiaereo, ero convinta che la casa fosse stata distrutta. Era l’unica rimasta in piedi in quella parte bassa, una cosa allucinante però anche in quel momento si dimostrò la solidarietà della gente. Ci diedero un posto all’Osteria della Franca al nonno, io e la mamma invece andammo nella palestra della scuola elementare e dov’erano i tedeschi che l’avevano occupata e quindi non c’era lezione. E vi rimanemmo fino alla fine della guerra, cioè fino a maggio del ’45 e solidarietà tanta. Cantrida non tornò ma più quella, non si ricostruì, questa parte bassa è rimasta svuotata praticamente e c’erano anche case molto belle, alte, a tre piani, quella del Bagno Savoia, del Bagno Riviera… Non si rifece più niente, anche perché la gente se ne andò e se ne andò con l’esodo. Io ci son giorni che dico: “Ma andrei a Cantrida a far quattro passi” ma poi dico: “No, non voglio più rivederla” perché la ricordo così com’era piena di mulleria [14:10] che giocava, piena di gente di venderigole che venivano da Zamet con le cose dei loro orti. Era un borgo pieno di vita col grande campo sportivo, le partite di calcio… non mi sento di rivederla, ecco.

(Ci può descrivere la casa sua? Se ci dice l’indirizzo della casa e ci descrive la casa dov’era e i luoghi il Bagno, Riviera…)

Dunque la mia casa si chiamava “Villa Elisabetta”, la via si chiamava “Viale Italia” e la casa era in numero 2 – quindi la prima praticamente – dirimpetto c’era il “Bagno Savoia” che l’8 settembre il proprietario si limitò a mutare in “Savona” risparmiando pittura e problemi insomma. Accanto c’era Bagno Riviera con anche due bellissime case ed erano bagni molto frequentati. C’era il pattinaggio al Savoia, io pattinavo molto e poi di bello c’era appunto il campo sportivo con questo stadio, forse uno dei pochi non dico al mondo, in riva al mare. Ecco, perché non è che si trovino stadi proprio in riva al mare. E Cantrida era in genere bella perché c’era buon aria perché si faceva il bagno da maggio a settembre e io l’ho amata, l’amo e vederla così oggi mutata, vuota, senza la sua gente, mi fa male al cuore. 

(Possiamo ritornare alla guerra, ci descrivi un po’ com’era la vita a Fiume durante la guerra e i bombardamenti? Come si svolgeva la quotidianità?)

La guerra per noi scoppiò – se così si può dire – molto presto, cioè fummo costretti nell’aprile del 1941 allo sfollamento perché avendo l’Italia fascista attaccato la Jugoslavia si temeva che qui ci sarebbe stato il fronte. Infatti dalla Jugoslavia ci separa solo il fiume Eneo o Rječina che dir si voglia, ci separava. Ci separa ancora ma non dalla Jugoslavia… e invece l’attacco ebbe luogo ma la resa dei croati o degli jugoslavi fu breve, undici giorni, la città però si era vuotata. La gente se ne era andata fino in Sicilia, cioè tutta Italia aperse i propri alberghi, le proprie caserme, insomma case là dove potevano dare ospitalità a questa gente. Mio nonno non volle andarsene, rimase tra virgolette a guardia del cantiere. Non fu il solo ovviamente ma erano in pochi comunque. E mia madre e io invece andammo ad Abbazia, appunto per essergli vicine. E per due volte nelle tre settimane durante le quali rimanemmo ad Abbazia, venimmo a trovarlo a piedi per vedere come stava e vidi la mia città vuota. Una cosa da rimaner di stucco…

(Questo era quando?)

L’ho detto, nel ’41, aprile del ’41, Pasqua del ’41. Ricordo il vescovo, Ugo Camozzo, vescovo di Fiume che venne ad Abbazia a tener la messa e fece piangere la gente perché insomma la sua fu un’omelia molto triste. Poi tornammo e mio nonno diceva: “La guerra ga de cominciar”, ovviamente non c’erano stati ancora i bombardamenti. Non ho molti ricordi fino al momento dell’armistizio, cioè c’erano le tessere annonarie, si poteva acquistare poco e c’era in genere penuria di tutto: abbigliamento, calzature… La maestra ci faceva cantare ogni giorno le canzoni patriottiche e ci diceva che vinceremo e io ero convinta che avremmo vinto – avevo detto che era una maestra fanatica. Ricordo anche perché avevo qualche anno di più e l’8 settembre, l’armistizio, ci trovavamo al cinema del Silurificio e durante il film entrò un uomo urlando: “La guerra xe finida” e allora tutti ci alzammo in piedi e qualcuno lo sentì dire: “La guerra comincia”. E in realtà era così. Di lì a qualche giorno ci fu il passaggio spaventoso che non dimenticherò mai di molti, di decine di migliaia di militari italiani dai Balcani, felici di sentir parlare l’italiano perché fino a Sušak avevano inteso parlare solo il croato ovviamente. Chissà da dove venivano e so che demmo loro acqua tutta una notte perché chiedevano solo acqua, avevano una gran sete. Poi ci furono gruppetti più piccoli nei giorni successivi che chiedevano qualcosa da vestire in cambio della divisa accusatrice diciamo e mia madre dava i tarlìs cioè le tute da lavoro di mio nonno o quello che poteva e questi poveretti si tramutavano in civili. Che fine abbiano fatto non so perché di lì a un paio di giorno arrivarono i tedeschi in pompa magna con carri armati che non avevo mai visto in vita mia che sbocconcellavano il bordo del marciapiede. Io mi misi a piangere per il danno che subivamo. Piantarono una cucina da campo nel mio cortile, erano anche due buoni diavoli cuochi, solo erano terrorizzati dai partigiani perché avevano messo loro in testa che son feroci – si vede – e so che cadevano dall’ippocastano le castagne facendo rumore e quelli urlavano: “Partizaner!” convinti che fossero lì insomma pronti a sparare. Se ne stettero un mese, fecero lavorare le donne a pelar patate perché kartoffel è il loro cibo principale e però davano in cambio, appunto, qualche alimentare oppure zucchero o qualche patata. Se ne andarono circa un mese dopo ma per tornare quasi immediatamente nella dirimpettaia caserma “Emanuele Filiberto” di marina, nelle scuole e si installarono in città, passavano il giorno cantando come automi. Non ricordo cose brutte, per fortuna, ma non è che… stavamo alla larga, ecco. Questo fu il tempo dei tedeschi, quando se ne andarono allora Fiume vide anche l’arrivo dei Četnici, moltissimi, ai quali noi bambini portavamo acqua perché memori degli italiani dell’8 settembre richiedevano acqua ma i partigiani col calcio del fucile, minacciosi, ci mandavano via e non permettevano che dessimo loro l’acqua. 

(L’arrivo dei partigiani, prima ha parlato dei partigiani, quando arrivano? E l’arrivo dei partigiani e poi il nuovo mondo) 

Dunque ho detto che ci hanno dato ospitalità alla trattoria “Alla Franca” in una cameretta perché la nostra casa era semidistrutta, inabitabile, e fu proprio lì, in una viuzza laterale, la via Albona che vidi gli ultimi tedeschi. Erano creature quindicenni, una cosa spaventosa, un gruppetto di otto-dieci che gridavano: “Multi, multi” [29:00] urlando, piangendo, buttavano via i fucili e questo mi è rimasto veramente, ecco, nel cuore, spaventoso… Erano quelli che arruolavano all’ultimo momento quella primavera alla fine della guerra, bambini si può dire. Poi i tedeschi rimasero anche a Cantrida, si costruirono delle baracche da sé come prigionieri e ci rimasero per due anni io credo e lavoravano alla Torpedo da operai anche se erano ingegneri indifferentemente insomma facevano dei lavori manuali. Erano molti, qualche centinaio, questo per quello che riguarda Cantrida. Non c’era più il tram e non ho mai cessato d’andare a scuola tranne che nei mesi dei bombardamenti, come dicevo dal febbraio al giugno le scuole vennero chiuse perché i bombardamenti erano frequentissimi ed ero costretta ad andare a piedi da Cantrida fino alla scuola “Belvedere” che all’epoca avevano trasformato in scuola media unica. Era il mio secondo anno di scuola media inferiore però non perdevo un giorno, ho camminato tanto veramente. I partigiani… I partigiani arrivarono veramente in uno stato miserevole per quello che riguarda l’abbigliamento. Avevano divise di tutti gli eserciti ed erano in disordine ma era logico, avevano vissuto per anni nei boschi. In centro ci fu un periodo in cui si ballava il “kolo” in piazza Dante che per i fiumani era il massimo dell’orrore e fu anche il momento in cui lentamente ma inesorabilmente vennero a sparire tutte le tabelle italiane che erano solo italiane, all’epoca, a Fiume. E i nomi delle vie… Vennero requisiti i negozi privati anche quelli del ciabattino di Cantrida, gran capitalista! Purtroppo. E cominciò un periodo non facile nel quale una marea di gente venne… subì subito dei soprusi e si allontanò il più presto possibile, una marea. Poi tutto fu regolato dalla legge, si ebbe la facoltà di optare per la cittadinanza italiana che veniva concessa e non concessa. Veniva anche respinto il decreto, moltissima gente è rimasta perché ha avuto appunto il decreto respinto con la dicitura: “Non parla l’italiano”. Cosa non vera ma dovevano pur scrivere qualche cosa. Era terribile vedere andar via la gente, la cosa si fece sempre più allucinante con l’andar degli anni e io provai veramente il terrore dell’esodo al liceo. Mi iscrissi in prima nel ’46, 1946, eravamo ottantaquattro, ci divisero in due prime. Inglese e francese, in base alla lingua che si studiava, lingua straniera, e di lì a poco eravamo una classe sola nell’arco di un anno. Per finire poi in quinta che all’epoca c’erano cinque anni di liceo in quattordici, quattordici da ottanta e passa che eravamo iscritti in prima. Perché se ne erano andati praticamente quasi tutti. Era una cosa allucinante perché non se ne andavano solo gli alunni, se ne andavano anche i professori e di conseguenza la penuria di insegnanti era grande. L’anima del liceo, il professor Corrado Ilijasić, che era il preside, fece veramente di tutto per far rimanere qualcuno. Qualcuno obbedì come il professor Venucci, il grande pittore che aveva optato anche lui ma il preside lo aveva convinto a rimanere e veramente non avremmo avuto né storia dell’arte né disegno se se ne fosse andato perché non era… non c’era nessuno. Cambiammo quattro o cinque insegnanti per materia e si sentiva sempre l’impoverimento della lingua ovviamente, la quale lingua veniva parlata in casa, come dialetto, e in classe durante le ore di lezione. Fuori niente da fare si sentiva sempre meno, anzi venivi guardato in modo strano se ti sentivano parlare appunto in italiano e qualche volta anche redarguito: “Perché parli italiano?” E capimmo che sarebbe stato meglio andarcene ma… anche la mia famiglia optò per andare in Italia sennonché il nonno si aggravava con la sua asma e la mamma non avendo lavorato temeva che cosa avremmo fatto fuori. E di conseguenza si rimase. A distanza di tempo non rimpiango di non essere andata perché ho avuto la fortuna di capitare, non di scegliere, a scuola quindi di fare un lavoro che mi permetteva di parlare giornalmente per ore la mia lingua e di trasmetterla e di questo ho fatto uno scopo di vita. Trasmettevo il mio entusiasmo, ho ancora classi con le quali mi vedo a sessant’anni di distanza, con una ci troviamo a pranzo una volta l’anno, son vecchietti quasi come me. E ho visto realizzarsi quello in cui non speravo cioè la continuità della lingua, lingua che sembrava morire in quegli anni in cui tutti se ne andavano, gli anni più duri furono senz’altro gli anni sessanta e settanta anche per la mancata iscrizione alle nostre scuole perché la gente preferiva la scuola croata in quanto temeva che i bambini non avrebbero imparato la lingua e quindi la chiusura di molte scuole soprattutto periferiche ma non fu la tragedia che ci si poteva aspettare. Oggi le nostre scuole hanno sfornato talenti dal punto di vista linguistico e qui potrei, non so, parlare della professoressa Marchi [41:15], della professoressa Mazzieri, della direttrice della Gelsi, Gloria Tijan, di tante altre persone che scrivono perfettamente come fossero vissute in Toscana. Qualcuna ha fatto l’università anche fuori grazie all’apporto dell’Università popolare di Trieste e scrivono perfettamente, parlano perfettamente. Si è aperta una scuola superiore, un’università di lingua italiana, a capo della quale c’è la Mazzieri. Esistono quattro scuole elementari di otto anni che hanno una buona frequenza dopo gli anni del vuoto perché ci son molti croati che han iscritto i loro bambini, se da un lato questo va bene perché gli alunni non sono più quattro o cinque per classe e d’altro canto tutti parlano croato. Com’è logico perché purtroppo è la lingua locale, è la lingua ufficiale, e così anche se ne sta andando il nostro dialetto ma poteva esser peggio, ecco. 

(Ci parli ancora un po’dei bombardamenti, all’epoca aveva nel 1945, lei aveva dodici anni, che ricordi conserva di questi bombardamenti?)

Beh, so che c’era il preallarme e bisognava andarsene appena suonavano queste sirene. Si sapeva che c’era tutto il tempo per arrivare al rifugio che era sopra il campo sportivo. Un rifugio enorme perché la nostra città ha parecchi rifugi in quanto terreno carsico, quindi terreno di rocce, grotte, di scavi… Ci son tantissimi rifugi, tanti… E quello di Cantrida era molto grande, aveva due entrate e poteva contenere tantissima gente. Ci mettevamo circa un quarto d’ora per andarci e il preallarme e poi l’allarme vero e proprio suonava anche in piena notte ovviamente e quindi si dormiva più o meno semi-vestiti e tante volte abbiamo anche dormito nel rifugio perché duravano molto a lungo questi allarmi. E la volta che ci andai da sola e uscì alla fine, ricordo molti tedeschi feriti che urlavano dal dolore davanti al rifugio, e poi mi affacciai al campo sportivo che era dilaniato da più di una decina di bombe. Era una cosa tremenda da vedere a causa di una … [45:35] che era ancorata davanti. La zona più bombardata fu quella delle fabbriche ovviamente, quindi la parte bassa di Cantrida, tutta San Niccolò e parte di Torretta fino a Mlaka. E qui dove c’è oggi questa che chiamiamo autostrada, c’erano tutte case ma sparirono perché la zona venne veramente rasa al suolo, anche qui dove siamo noi. Qui c’era una villa e qui c’erano case, ci sono ancora resti di macerie diciamo. I bombardamenti facevano paura, distrussero totalmente le fabbriche, il cantiere, il Silurificio, fabbrica di legno compensato a Cantrida e Raffineria, Porto. La via delle fabbriche che adesso non ricordo come si chiamava ma dove passava il tram venne totalmente distrutta con cavalcavia e so che la rimisero in sesto appena molti anni dopo che fu un lavoro tremendamente lungo. E noi alunni del liceo lavoravamo in porto a scaricare dalle navi tavolame. Davamo il nostro apporto come potevamo insomma, dovevamo farlo ovviamente non è che si andasse volentieri.

(Si chiedeva del perché di questi bombardamenti?) 

Beh, io capivo che bombardavano a causa del porto e delle fabbriche. Infatti il Silurificio era fondamentale non è che in Europa ce ne fossero molti, era uno dei più importanti non solo in Europa ma nel mondo, quindi distruggere. So che anni dopo, visitando coi miei alunni la fabbrica, vidi una specie di miniatura della fabbrica distrutta che avevano voluto immortalare era veramente rasa al suolo. Ecco, quindi, la fabbrica e il porto erano la causa dei bombardamenti altrimenti altro no. Caserme tedeschi, sì, infatti vennero colpite sia quella che avevano minato a Cantrida che un’altra che era ai Pioppi, in località Pioppi… E altre parti delle città, ci fu qualche distruzione nell’ex via XXX ottobre, quella che porta al palazzo del Governo, proprio dietro la via…

Il professor Venucci ha immortalato, dopo la guerra, gran parte di quello che è stato distrutto. Sia la città vecchia che era di per sé in malora ma anche queste case di via XXX ottobre e poi furono distrutti gli edifici dove adesso sorge l’emporio “Korzo”, come si chiama? (I grandi magazzini)… I grandi magazzini, lì c’erano delle belle case e proprio lì colpirono. Dopo la guerra fecero un parchetto dopo di che eressero quell’emporio. Del resto non è che la città come tale… ecco fino a Mlaka, fu distrutta anche la chiesa di Santa Cecilia – una chiesona – l’altra invece venne distrutta dai partigiani.

(Come si comportavano i bambini? Continuavano a giocare nella quotidianità i bambini?)

No, io ricordo Cantrida molto vuota anche quando non c’era l’allarme e si vede che le famiglie li tenevano in casa o vicino a casa e del resto la paura era tanta.

(Mi racconti un po’ di quando vide per la prima volta un partigiano)

Io direi di aver visto dei gruppi passare a Cantrida sulla strada e dicevo prima molto in disordine…

(Siamo nel maggio del ’45?)

Siamo nel maggio del ’45…

(Lei ha dodici anni?)

Sì… E non è che facessero una bella impressione appunto perché erano, come ho detto prima, vestiti con divise di tutti gli eserciti. Si vedeva che avranno portato via le scarpe ai morti e anche gli abiti da dosso perché…

(Lei come li vedeva come liberatori oppure come nuovi occupatori?)

… Mio nonno era antifascista ed ebbi una grande delusione quando Mussolini, venendo a visitare il cantiere, passò davanti alla mia casa ma non mi fu permesso di stare a guardare, si vede che non so… Avranno proibito di star sulla strada e poi mio nonno mi disse che s’era chiuso nel suo casotto, così diceva lui, la sua officina, quando era passato perché gli chiesi: “Hai visto il duce?” E lui mi disse, appunto, “No, me son serrato nel casotto” e allora fui molto delusa e se vi facessi vedere un mio diario dell’epoca le frasi fatte che ci son dentro e che erano scolpite nel mio cervello sono proprio, ecco, fanno piangere non ridere perché si vede che venivamo indottrinati e del resto tentai di non farlo dopo quando insegnavo. Cioè di indottrinare del comunismo, non parlavo contro ma non era che facessi… che avessi il ruolo della mia maestra che invece aveva la divisa ogni sabato ed era veramente insomma… I partigiani mi delusero così come aspetto, non è che ci pensassi molto al fatto che ci avevano liberati perché non era neanche che capissi molto. Quando la gente cominciò ad andarsene, allora capì che era il momento dell’apocalisse. Ecco, quello fu un momento che ricordo in maniera atroce perché non c’erano che camion che passavano in continuazione pieni di mobilio, di persone… Gente davanti alla stazione che piangeva, che abbracciava chi lasciava qua, era, era spaventoso perché veramente si vedeva la città vuotarsi. E come ho detto la cosa più tremenda fu a scuola perché lì era come dire… oggi eravamo… tutti i banchi erano pieni e l’indomani vuoto qua, vuoto là, vuoto da quest’altra parte. Praticamente fu un fuggi-fuggi generale però i motivi c’erano perché le angherie erano tante e molta gente subì soprusi e si capì che tutto finiva. Dalla toponomastica alla lingua non avremmo avuto più nulla e la chiusura delle scuole era la cosa più tremenda perché nel giro di un paio d’anni vennero chiuse tutte le scuole medie fuorché il liceo. Anche le magistrali in quanto non servivano più altre maestre e tutte le scuole periferiche. Non parliamo poi delle scuole più distanti, ad Abbazia, Laurana e così via. Io ho frequentato il liceo perché non c’erano altre scuole medie in effetti, superiori, erano state chiuse. Avrei potuto fare le magistrali però finito il liceo non avevo la possibilità di andare a Zagabria o altrove a frequentare l’università perché non avevo denari e a Fiume non c’erano ancora le università, né a Pola. Oggi abbiamo l’università italiana a Pola e abbiamo l’università italiana a Fiume. Però ebbi la fortuna di trovare lavoro alla radio come aspirante giornalista e per un anno feci per lo più radiogiornali, traduzioni quindi dal croato. Dopo di che mi licenziarono perché c’era gente in esubero, probabilmente non valevo, non me lo dissero e cercai lavoro a scuola perché non sapevo altrimenti che pesci pigliare. Ed ebbi la fortuna di trovare mezzo orario alla San Niccolò e mezzo alla Gelsi sicché in una stessa mattinata correvo anche tra una scuola e l’altra e la scuola mi piaceva tanto ma non avevo gli studi adeguati perché il liceo non era una scuola che ti abilitasse all’insegnamento. Ed ebbi la fortuna anni dopo di venir coinvolta e spinta da un amico, il professor Sergio Turconi che è in pensione ma che è stato professore alla facoltà di Filosofia e Lingua italiana a Belgrado, e che mi ha iscritto senza che neanche potessi dire “né ai né bai” mi trovai i documenti. Benché in attesa del mio primo figlio andai a fare il primo esame.  Invece di risolvere l’università in quattro anni la risolsi in sei perché poi ebbi un altro… un’altra figlia e di conseguenza avendo famiglia e avendo il lavoro non era così facile ma in qualche modo essendo la mia lingua adorata riuscì a farcela discretamente bene insomma, col professor Sequi che era a capo appunto di questa università. E così potei tenermi il mio posto sicuro a scuola, sicuro nel senso dei documenti perché ero professore d’italiano a tutti gli effetti ma non sicuro a causa del calo degli alunni che di anno in anno erano purtroppo sempre meno…

(Ci puoi dire, l’abbiamo menzionato, una parentesi però è anche personale, Eros Sequi. Lei l’ha quindi conosciuto personalmente, ci può fare un piccolo ritratto dalla sua esperienza di come l’ha conosciuto?)

Eros Sequi, prima di conoscere lui, lessi il suo diario partigiano “Eravamo in tanti” e da lì capì che era un uomo di carattere, senza pregiudizi e che per noi era una persona che avrebbe potuto dare molto. Infatti fu tra i fondatori dell’Unione degli Italiani, poi ne fu a capo fino a che s’accorsero che dava troppa cultura e allora gli dettero la pedata d’uso [1:03:21] e andò a fare il professore a Zagabria e poi a Belgrado a guidare questa facoltà fino alla fine dei suoi giorni. Era una persona molto colta, molto semplice e capiva i nostri problemi anche se nato vicino a Treviso, non ricordo più esattamente il paese/città (Possagno). Possagno, giusto, Possagno. È vissuto in Toscana dove il padre era medico e lì aveva fatto anche l’università, poi era finito in Grecia, al tempo dell’occupazione fascista, su un’isola, anche lì è nato un bel romanzo che non riesco a trovare nel mio disordine e poi a Zagabria al tempo dell’NDH degli ustascia. Ma è andato in bosco come scrive col suo cappottone professionale e…

(Lei si ricorda a Belgrado quando l’ha conosciuto che impressione, che rapporto… qualche particolare rispetto alla sua relazione comunque tra studente e professore a Belgrado, ricorda qualche episodio?)

Beh, io non ho frequentato le lezioni. Io ero esterna e andavo a dare gli esami, cosa non facile indubbiamente ma ero sempre più preparata degli studenti serbi che non sapevano la lingua come me. Comunque era anche severo, mi dette voti abbastanza bassi e addirittura mi tolse un punto perché avevo scritto “presero a camminare” perché si dice “cominciare” altrimenti è un francesismo. Dunque era severo ma era bravo. Era capace poi ebbi occasione di sentirlo altrove a seminari vari che avevamo a Rovigno. Era di una cultura incredibile…

(Questi seminari che si organizzavano per insegnanti di lingua italiana delle scuole qua a Fiume ma in tutta l’Istria venivano fatti…?)

Venivano fatti d’estate, alla fine delle vacanze, duravano una decina di giorni a Rovigno. Erano organizzati dal professor Borme, altra mente eccelsa, e con l’aiuto di Trieste anche se non era ancora diciamo… Non esisteva ancora quel legame che sarebbe poi divenuto fortissimo tra l’Università popolare di Trieste e l’Unione Italiana. Comunque venivano da fuori, abbiamo avuto occasione di avere il poeta Diego Valeri, di aver professoroni di grande levatura e fama. Era un seminario di altissimo valore, perlopiù sulla lingua italiana ma anche storia. Il professor Anselmi veniva dalle Marche addirittura, erano perlopiù persone di sinistra che non rifiutavano il loro apporto a noi che eravamo qua insomma che non avevamo altri mezzi… quella volta non era che si potesse uscire in Italia e andare a farci, non so, qualche seminario fuori. Dopo si fecero seminari anche a Trieste e fu tutta una grande apertura. E Sequi che era a Belgrado veniva anche lui a dare un mano.

(Tra insegnante e direttrice tutta la sua carriera…) 

Sì, dunque io appresi la maggior parte delle cose che riguardavano la scuola dalla direttrice Zdenka Sušanj-Bureš-Sušanj che era cecoslovacca d’origine ma nata a Fiume. Si riteneva italiana e ha fatto l’università a Trieste, è questa [indica], sì. E quando crearono il consulente pedagogico per tutte le scuole italiane dell’Istria e di Fiume fu scelta lei e allora mi propose o mi impose di prendere la direzione. Ero un po’ diciamo…

(Quanti anni aveva quando cominciò a…) Anni? (A fare la direttrice lei?)

(Negli anni sessanta, no?) Solo un attimo.
(Nel sessantotto?) 

Nel sessantotto andai alla Gelsi… Trentaquattro…

(Che anno era?) 

Il sessantaquattro, credo… Non son sicurissima ma… più o meno. Però conoscevo le colleghe da tanti anni, sapevo che avrei avuto collaborazione e di conseguenza tutto andò bene fino a che non iniziò inarrestabile il vuoto. Cioè cominciarono a non iscriversi più i bambini. Uno, due… Era la fine degli anni sessanta, a cavallo tra gli anni sessanta e settanta, soprattutto gli anni settanta. 

(Perché accadde ciò?)

Accadde perché nella gente c’era il timore che i figli non acquisissero la lingua croata sufficientemente bene. Accadde perché cominciò a mancare tutto quello che faceva di Fiume una città anche italiana. Non dirò italiana perché non posso dire Fiume è italiana. No, Fiume è la luna come ha detto Clemenceau. Fiume è un po’ di tutto però è anche italiana ma cominciò a mancare tutto. Nei negozi non avevi più chi parlasse l’italiano, non sentivi più la lingua per strada, l’ho detto prima tutta la toponomastica era stata tolta, le vie cambiate.

(Lei quando cominciò a insegnare, che anni erano?)

Il ’52.

(E si ricorda quei cambiamenti degli anni ’50?)

Beh quello fu il momento della chiusura di cui ho parlato prima. Tutte le scuole periferiche e tutte le scuole medie tranne il liceo. In pratica, alla fine degli anni cinquanta, c’era solo il liceo e quattro scuole elementari. Quindi ad Abbazia, Laurana, e via via, Cantrida, Cosala, tutto venne chiuso, tutto. Non parliamo dell’Istria…

(Per lei come insegnante e come poi direttrice di una di queste scuole, lei ha detto che ha lavorato alla scuola Gelsi, poi ha lavorato alla Mario Gennari…)

No, prima alla Mario Gennari e dopo alla Gelsi…

(Questi cambiamenti che ha vissuto prima con le chiusure ma poi anche con i cambiamenti delle scuole perché poi ci sono stati anni che comunque complicati per le scuole negli anni ’50, negli anni ’60 e poi negli anni ’70 ancora più duri. Ci può dire come li ha vissuti?)

Dunque io ho vissuto il depauperamento, il calo del numero degli alunni come una tragedia personale. Tanto che non dormivo e da allora che dormo solo prendendo delle pillole dunque ormai sessant’anni finche un giorno mio marito mi disse: “Andiamo direttamente ad Abbazia dal cardiologo perché qui tu non puoi essere insonne”. E il cardiologo m’ha trovato extrasistole ai ventricoli e mi ha chiesto cosa mi tormenta e siccome era un istriano che parlava l’italiano fortunatamente io gli ho raccontato in breve la mia odissea. Cioè il numero degli alunni e il fatto che iscrivendo come l’anno in cui… che stavamo vivendo, ho iscritto solo due, temo di fare un sopruso, di fare qualcosa che non è giusto nei confronti di queste due creature ed è un tormento continuo. Poi per due anni non iscrivemmo nessuno e allora finì che… E lui mi disse: “O lascia la direzione e torna in classe se c’è una scuola che la accetta se trova un posto oppure le mie pillole saranno solo pillole inutili perché lei sarà continuamente tormentata da questo problema. Continuerà l’insonnia e tutto sarà artificiale”. Io lo ascoltai, mollai la direzione con grande rammarico di molte colleghe ma non me la sentivo di andar avanti così perché non iscrivere due anni nessuno significava poi in quinta avere metà orario per le insegnanti delle superiori perché se c’era un insegnante di matematica che deve fare venti ore, divise in quattro classi ma non ha due classi, ovviamente rimane con solo dieci ore. Dunque son problemi immani e anche veder morire la scuola è un tormento che non dico. E mi son licenziata da direttrice dopo tre mandati, ognuno di quattro anni, per dodici anni avevo quindi diretto la scuola e fortunatamente è andata in pensione una collega della Gelsi, Diomira Marchich [1:17:00], mi ha telefonato e dice: “Va al mio posto”. Perché sapeva che sono in strada insomma e gli ultimi dieci anni li ho fatti alla Gelsi dove le classi non erano normali. Nel senso che c’erano sette, otto, nove alunni ma erano sempre più numerosi insomma della San Niccolò. E lì son vissuta serenamente e ho fatto i miei ultimi dieci anni di lavoro alla Gelsi come insegnante di italiano e storia.

(Io non ho capito perché la scuola per due anni…) Iscrivere nessuno?

Allora le dico. L’iscrizione la facevamo a gruppi di tre scuole: Vicignoli, Torretta - croata, Krnjevo -croata, Mario Gennari -mista, croata e italiana. E l’anno di cui voglio parlarvi brevemente io pregai i colleghi di convocare i genitori da me, alla San Niccolò, perché avrei fatto un discorso molto convincente, avrei tentato di fare un discorso molto convincente e appunto per vedere di avere qualche creatura in più in quanto ne avevamo due o tre per classi. Mi trovai in palestra davanti a circa trecento persone perché loro avevano sulle cinque classi di trenta alunni ciascuna sia alla Krnjevo che alla Torretta… croate… e parlò il direttore della scuola di Torretta che era un serbo e poi, alla fine, cioè disse tutte quelle cose che vanno dette insomma ai genitori e ai bambini che vengono per la prima volta nella scuola e poi disse: “Ora vi parlerà in italiano la collega Schiavato al riguardo dell’iscrizione alla scuola italiana”. E io feci il mio discorso di prammatica e quando dissi: “Prego di accomodarsi qui al tavolo” i genitori che intendono alla scuola, di trecento si mosse Marino Sfiligoi, il baritono, uno…  Se potete capire l’atmosfera, non so se rendo l’idea… Venne e io gli dissi: “Ma non so se mi permettono di aprire con una creatura”. “Beh io lo iscrivo lo stesso”. Come quest’uomo ebbe il coraggio di farlo non so e io di iscriverlo perché poi mi portai dietro sto problema ma è giusto che tu prenda questa creatura? Sta solo, solo otto anni! E non so se io rendo l’idea. E uno per forza va con la salute a rotoli.

(Posso chiedere una cosa su questo? Che anno era? E Poi un’altra cosa importante, lei ha parlato in italiano, c’era gente che la capiva quindi?) 

Io ho sperato che ci fosse qualcuno che mi capiva…

(Secondo lei, al di là del fatto che alcune persone non capivano ma c’erano anche persone che capivano l’italiano?)

Certo e che avevano iscritto… cioè che avrebbero iscritto, nei giorni successivi, i loro figli alle due scuole croate. 

(Lei parlando italiano quindi parlava a moltissime persone tra queste?)

A trecento persone.

(E quasi tutti capivano, se non tutti?) 

Beh, molti non avranno capito ma c’era chi capiva perché li avevamo convocati per posta. Quindi c’erano fiumani, io sapevo che c’erano fiumani dentro. Avevo dato i nomi! 

(Ma che cosa portò comunque a non poter prendere per due anni i bambini cioè una legge, un decreto, non so…)

No, semplicemente ci fu l’anno in cui Sfiligoi iscrisse l’oggi giornalista (Fabio) e anche capace, il ragazzo. Iscrisse suo figlio e l’anno dopo nessuno iscrisse semplicemente senza…

(Venne a ripetersi una situazione identica come la precedente, giusto? Successivamente cosa accadde?) 

Beh, dopo io me ne andai ed era il ’67 credo, sì. Me ne andai alla Gelsi e so che due anni non iscrissero nessuno. Dopo di che iniziò l’iscrizione di bambini croati che se da un lato ha portato il numero a sei-setto-otto, forse anche dieci unità, ha portato anche la lingua croata come lingua madre. Come vuoi chiamarla, non so, anche quelli che parlavano a casa l’italiano, lì parlavano il croato. 

(Questo diciamo verso la fine degli anni settanta, non degli anni sessanta?) Sì. (Una cosa mi interessa capire di questa fine degli anni settanta quando lei fa questo discorso a questa platea di genitori e lo fai in italiano e c’erano fiumani e c’erano anche famiglie miste e c’erano anche croate. C’era la coscienza che comunque l’italiano in quel momento era una lingua che la gente là in quella sala capiva e quindi poteva scegliere o non scegliere di mandare i propri figli alle scuole croate come alle scuole italiane. L’italiano era ancora una lingua di comprensione vasta?)

Beh, se fosse vasta non so ma che ci fossero persone che capivano, diciamo che su trecento, cento avranno capito indubbiamente. Si ebbe la sensazione del silenzio tombale che seguì all’uscita di Sfiligoi che si avvicinò a me, la sensazione che l’italiano fosse se non morto morente. Ecco questa fu la sensazione perché il silenzio parlava. Si sentiva che la gente era addolorata ma non poteva fare altrimenti, cioè preferiva, come dire, che il figlio imparasse bene il croato perché qui non c’era via d’uscita per chi era rimasto. Ecco questa era stata la mia sensazione.

Comunque son contenta di essere rimasta e di avere appunto anche questa contentezza di tanti giornalisti, insegnanti, medici, scuole anche superiori e così via. Non speravo, settant’anni son tanti, ormai non moriremo più probabilmente. E sono io fanatica, mi rendo conto. 

(MARIO SCHIAVATO: Si è dimenticata una cosa di dire che nelle fabbriche era proibito agli operai di mandare i figli alla scuola italiana). 

E anche di parlare col proprio apprendista, Orlando Cavenago me lo diceva che non sapeva il croato, venuto da Monfalcone, insegnava il mestiere agli apprendisti, era bravissimo e ovviamente parlava in italiano e gliel’hanno proibito. Dunque non era così semplice e facile, senz’altro no.

(Il rapporto delle autorità jugoslave con gli italiani…)

Dopo il ’45?

(E anche poi successivamente, come si sviluppò questo rapporto?)

Allora, prima di tutto, sarò un po’ grezza ma bisogna aver gli attributi – anche le donne magari -  Ilijasić, Šaher, meno Sequi, erano due persone alle quali dobbiamo addirittura anche la salvezza di molte scuole dell’Istria, non solo di Fiume che non vennero chiuse per il loro intervento. Bisognava essere onesti e dire quello che si pensa e coerenti e non aver paura. Per me è stato detto più di una volta quella è irredentista, da parte croata, ma poi si sono accorti che avevo un bellissimo rapporto con la sezione croata, con le colleghe croate, che insegnavo italiano nelle quarte croate, che mantenevo le mie promesse che avevo una dirittura morale. Ero coerente, non deviavo da quella che era la mia strada, molto probabilmente ha influito anche il cognome Schiavato perché il mio cognome con la -ich, ch, probabilmente sarebbe stato subito decretato che ero croata e di conseguenza bisognava al momento opportuno dimostrare i denti. Hanno tentato di chiudere la San Niccolò che fu subito la scuola che ebbe meno alunni. La zona dei Gelsi era più abitata da fiumani anche Belvedere, ancora oggi si sente il nostro dialetto molto più diciamo nella zona di Belvedere che non altrove. E questa invece fu la prima a subire insomma le conseguenze della gente che se ne era andata o iscriveva i bambini alla scuola croata. E di conseguenza bisognava mostrarsi fermi nel momento in cui venivano a proporti la chiusura. Non dirò a dettarti, cosa che fu fatta per noi e anche per la Belvedere. Il collega Belsi che era un uomo non proprio romantico né sentimentale, scoppiò in singhiozzi al telefono nel comunicarmi che erano venuti a dirgli che avrebbero fatto chiudere la scuola. Perché uno è quello che un sente dentro e uno è quello che magari uno esprime. Ecco, era una cosa tremenda. Ancora oggi è aperta, s’è dato da fare, ci siamo dati da fare tutti. Se la San Niccolò non venne chiusa fu grazie alla Zdenka Bureš-Sušanj che era molto dura, molto e… bisognava mostrare i denti.

(Chi era la signora? Questa signora Zdenka chi era?) 

La direttrice che era stata prima di me, sì…

(MARIO SCHIAVATO: Dopo che era il turno di scuole anche dell’Istria)

E poi è diventata anche consulente pedagogico di tutte le scuole dell’Istria e di Fiume. Era molto capace e molto disciplinata e sapeva trasmettere disciplina però anche coerente. Sapeva mostrare i denti. Occorreva mostrare i denti, ci fu non imposto ma proposto più di una volta di chiudere. Si mostravano i denti e non era facile la convivenza assolutamente ed era questo che lei aveva chiesto e non fu facile. 


13:30
