Interview with Mario Simonovich made by Gianfranco Miksa and Vanni D’Alessio (August 18, 2021). Transcribed by Angelo Massaro (August 19, 2022).


Mi chiamo Mario Simonovich, sono nato a Fiume nel 1948, i miei genitori provengono dall’Istria. La mamma Maria Bavudro è nata... era nata in quel di Visignano, il padre Ottavio era nato in quel di Visinada. Il padre ha seguito... faceva l’agricoltore come succedeva per la maggior parte della gente che viveva in Istria all’epoca. Ha fatto il militare... si sono conosciuti con mia madre, poi è venuta questa sciagurata di guerra, è stato richiamato e questo richiamo, diciamo così, ha troncato anche un grande amore. 

(Lui era del 1915?)

Lui era del 1915, la mamma del 1920. 

(Avevano studiato in Istria?)

No, erano persone di... come si direbbe oggi di bassa estrazione culturale. Il papà faceva l’agricoltore e la mamma lavorava in casa a vent’anni, insomma aspettava di sposarsi come si usa dire. 

(E come si sono conosciuti il padre e la mamma?)

Si sono conosciuti perché ambedue erano grandi ballerini e allora a Visignano, tra l’altro, c’era la cossiddetta tradizione del “tavolazzo” di cui, per esempio, parla anche Romano Farina nel suo libro sull’Istria. Cioè un posto, una sala, appunto ben attrezzata dove si ballava. Era tradizione in Istria essere buon ballerino, costituiva quasi una sorta di piccola acquizione sociale. Lì si sono incontrati, è nato... è nato l’amore, si sono fidanzati, eccetera, eccetera.

(Questo prima della guerra?)

Il papà è stato poi richiamato nel ‘41 e ha avuto, dico io, la grande fortuna nel 1943 di trovarsi, credo in Sardegna o Corsica, e di essere passato direttamente nelle mani degli americani prima di finire in quelle dei tedeschi. È stata la sua grande fortuna.

(Quindi diventa prigioniero degli americani?)

Prigioniero degli americani, ha imparato l’inglese, gli piacevano molto le lingue anche se non era, come ho detto, particolarmente acculturato. E un piccolo particolare gli ho detto: “Ma papà, com’era? Come ti han trattato?” E ha detto: “Sai figlio mio, finalmente ci siamo saziati.” Perché la guerra aveva interrotto i collegamenti e che ci fosse o meno la buona volontà degli alti comandi, l’approvvigionamento era scadente. Per cui, come dicevo, finalmente hanno potuto mangiare come Dio comanda, come si usa dire. Poi è venuto... è tornato nel ‘45.

(In Istria?)

In Istria. E... Sì?

(Dica, dica...)

C’è anche un episodio curioso, un episodio colorito. É venuto a Buie... è venuto fino a Buie dove c’era il posto di blocco, il passaggio nelle mani dell’amministrazione, chiamiamola così, anche se era occupazione, ovviamente... jugoslava, portandosi dietro la divisa che aveva addosso una divisa di riserva e una grammatica d’inglese. Interessante. Beh, gli han portato via tutti e due, gli hanno detto: “A che ti serve la grammatica inglese?” Ecco, un piccolo segno premonitore di certe cose, senza voler essere troppo cattivi. 

(Il padre o la madre hanno mai parlato... o i nonni perché lei probabilmente tornava in Istria ogni tanto... delle... dell’Istria degli anni ‘30, i rapporti anche magari tra italiani e croati... o qual era la situazione in generale sociale, culturale o economica...)

Sì, sì, si parlava moltissimo a casa nostra. Si parlava, fra l’altro, una sorta di connubbio dialettale istro-fiumano perchè a casa mia, appunto, prevaleva la cadenza istriana, le lettere aspre, eccetera, eccetera. Lei mi offre un’altra ottima opportunità. Io avevo i nonni quindi ogni estate andavo in Istria a passare un mese e per me è stata un’esperienza – poi ho capito – estremamente costruttiva. Si pensi che a Visignano, dove stavo in prevalenza nella casa di mia madre, non c’era l’acqua corrente e non c’era la corrente elettrica... che sono venute la corrente elettrica circa nel ‘70, l’acqua corrente molti molti anni dopo. Le lingua maligne assicurano che l’acqua e anche la corrente sono arrivate tardi perché il paese di... l’abitato di Babudri che è un abitato diciamo periferico di Visignano era abitato prevalentemente dagli italiani e quindi si fa con comodo. Era la teoria, era una cattiveria ma so che le voci correvano in questo senso. Perché questa esperienza è stata per me molto costruttiva? Perché alla luce di queste mancanze, ho imparato che quelli che erano i piccoli agi cittadini, erano molto piccoli quella volta anche a Fiume, intendiamoci. Lì, come dire, costituivano dei grossi privilegi che non c’erano, niente acqua, niente corrente, si risparmiava al massimo, si accendeva il lume la sera. Ricordo che la nonna veniva, accendeva il lume e diceva “buonasera”, era appunto il segno che era arrivata la sera. Questo mi ha messo, dato che io sono un curiosone per natura, mi ha permesso fin da piccolo di mettere a confronto questi due mondi. E di capire quanto fosse diversa, per certi aspetti difficile e per certi altri anche poetica la vita nella campagna. Ho imparato qualche cosa sulla campagna. Quindi sono molto lieto di questa esperienza. 

(I nonni parlavano solo in istro-veneto? I loro rapporti col ciacavo? Con la lingua croata?)

In casa di mia madre si parlava solo l’istro-veneto. In casa di mio padre, il cui abitato appunto era a circa a tre chilometri in linea d’aria di mia madre c’era una mescolanza, si usava anche il ciacavo, diverse parole inframezzate, l’una all’altra. Comunque mia madre era tenace sostenitore dell’istro-veneto tanto è vero che poi... mi collego per capire bene la situazione... si è dichiarata sempre schiettamente italiana. Anche mio padre però, come dire, per lui questi affari andavano delegati alla meoglio tanto è vero che poi, quando è venuto il momento di iscrivermi alla scuola, e quella volta iscriversi alle scuole italiane era molto più difficile, aveva dovuto esibire un certificato in cui si diceva che era di nazionalità italiana. Se non l’avesse esibito oggi probabilmente io parlerei con molta più scioltezza il croato e chissà che cosa mi sentirei, non un italiano comunque. 

(Il nonno come si chiamava?)

E il nonno, ecco. Il nonno materno era ufficialmente Pietro, per tutti Piero. La nonna era Caterina, detta Cate. Il nonno paterno che ha anche avuto una... una... vita molto fortunosa perché ambedue combattenti nella prima guerra. Il nonno paterno era finito prigioniero in Russia e tra l’altro ricordava le enormi distese di grano della Russia, messe a confronto con i piccoli campi in Istria dove si ruba ogni fazzoletto di terra per coltivare qualcosa. Era impressionato. Il nonno si chiamava Angelo e per tutti era sior Anzolo. Ecco. E anche se, interessante questa è l’Istria, dicevo è interessante che c’era anche questa connection, questa koinè croato-italiana, i figli... i figli di mio nonno man mano che nascevano si sono chiamati: Carolina, Iolanda, Giovanni, Ottavio, Mario. Quindi prevalenza di nomi italiani pur di fronte a una forse prevalenza della parlata ciacava in famiglia. La nonna era Giovanna ed ecco quindi questa è un po’ la storia... Eh... in risposta alla domanda, ci sono... in Istria abbastanza diffuse delle isole. Non per niente si dice che gli italiani sono in Istria a macchia di leopardo. A Visinada, ricordo, è nata Carlotta Grisi, quindi eminentemente una persona italiana. Il comune di Visignano, che è quello che comunque conosco meglio alla luce dei miei soggiorni, aveva una parte prevalentemente italiana. L’altra invece, verso l’area di Rapavel, verso sud, San Giovanni della Cisterna, era una area prettamente croata. E da lì, in quest’area di Rapavel, comprensibilmente si sono levate le voci di coloro che sostenevano la croaticità dell’Istria... Io capisco perfettamente le loro ragioni. Il pendant di tutta questa storia è che da Visignano se n’è andato non meno dell’80 percento della popolazione. Ecco per dire che c’era la prevalenza italiana nell’abitato e nell’area immediatamente circostante. In compenso, senza essere troppo cattivi, è stata l’area di Rapavel quella che ha ottenuto molto prima la corrente... e... l’acqua. [ride]

(E gli arrivati? Chi erano? Chi arrivava in Istria, era un luogo da cui poi anche i croati in molti andavano in via, non solo gli italiani...)

Sì, l’Istria, posso parlare soprattutto per quest’area che credo di conoscere un po’ meglio. Man mano che la gente se ne andava e che si trovava case libere, il nuovo potere, io capisco è una mossa politica, si preoccupava di far arrivare gente dall’interno. Qui è venuta sopratutto gente dell’area di Varaždin almeno così correva voce. Tanto è vero che tutti i nuovi arrivati nella denominazione locale furono chiamati varaždinci, cioè quelli venuti da Varaždin. Taluni di loro si sono fermati, ma io penso che anche per loro sia stato un impatto spiacevole e comunque a Varaždin ci sono terre più fertili, campi più grandi, eccetera, eccetera. Altri invece, dopo qualche anno, sono emigrati tutti verso Parenzo. Una parte minore è rimasta. Quindi direi che la maggior parte delle persone è venuta appunto da quell’area. Favorita ovviamente dal regime che diceva loro: “avete case, avete campi.” Non dimentichiamo che c’era, molto opportunamente, il regime di Tito aveva provveduto alla riforma agraria con la redistribuzione delle terre ai contadini però non si dimentichi... la storia è fatta di chiaroscuri che subito dopo era venuta la collettivizzazione forzata sul modello russo creando, fra l’altro, enormi preoccupazioni e anche parecchia avversione in Istria. Io ricordo, per esempio, che un mio zio aveva una bella vigna e per anni gli avevan detto che gliel’avrebbero portata via in nome della collettivizzazione, eccetera, eccetera. Poi non era avvenuto ma lui se n’era fatta una malattia. Per fortuna poi c’è stato il divorzio con Stalin e allora, diciamo così, le cose si sono fermate. Però certi... certi... come dire... certi brutti ricordi restano impressi e portano il timbro... 
Non è facile liberarsi di essi. E a titolo... come curiosità personale, quanto la storia può essere varia. Vi racconto un episodio a Visignano era venuto come capo della polizia una persona dell’interno che ha fatto amicizia con mio zio. 

Dunque capo della stazione di polizia di Visignano e ad un certo punto questa persona è sparita. E qualche giorno dopo, settimana, mio zio si è visto recapitare una cartolina da Londra, quindi era fuggito pure lui. Ecco per dire. 

(E... lei era piccolo però anche a Fiume c’erano tante transizioni di persone che andava via chiaramente e veniva. Lei da... insomma era bambino... però che sensazione ha rispetto almeno al luogo dove abitatava? Di chi arrivava, dove venivano?)

E... allora, io a Fiume, sono... posso dire sono nato e cresciuto nella cossiddette “Sette Case”. Cioè sono sette case a tre piani, costruite su progetto italiano e completate dagli jugoslavi. Si trovavano e si trovano nella zona di Plasse San Giovanni, oggi nota solo ai vecchi fiumani, si distingueva dalla zona di Plasse San Nicolò che era sappiamo dove. Plasse San Giovanni era sopra la via dei Gelsi, quello che popolarmente è chiamato il rione di Podmurvice. Poco distante, diciamo distante al massimo un chilometro queste case, distante circa un chilometro, un chilometro e mezzo dall’ex confine jugoslavo e dalla zona di Pehlin. Sotto Pehlin era il confine jugoslavo. Erano case, devo dire che in questo rione, sulle prime, non si sono viste molte persone da lontano. Io ricordo che i miei vicini di casa erano... in casa c’erano nove appartamenti... erano soprattutto gente che proveniva da Clana e dall’area comunque italiana. Sicché ricordo mia madre che masticava un croato orrendo... mio padre ancora se la cavava bene... parlava con loro sempre in italiano e anch’io mi sono abituato a parlare con loro in italiano. I figli già no, i figli già parlavano il croato con tutti i problemi che si creavano a vicenda fra me e i bambini. Non era a senso unico. Quindi lì questa nuova gente non è arrivata subito però è arrivata più tardi. Ce ne siamo accorti in via progressiva quando, per esempio, nella casa, dicevo, sotto c’era l’area per la lavanderia che era un locale semplicemente malmesso, ma insomma serviva per lavare i panni di tutte le famiglie quando improvvisamente... la porta è stata forzata da una famiglia di... credo bosniaci... con una bambina si sono piazzati lì e non si sono più mossi. Erano, come dire, i prototipi dell’abusivismo che poi ha imperato nell’area jugoslava per decenni perché nessuno aveva il coraggio di mandarli via. E quindi c’è stato questo... come dire... questo approccio nel mio caso è stato molto progressivo. Più che altro in questo senso mi ha creato problemi molti il fatto che io parlassi un pessimo croato. Questo sì. 

(Nel rione?)

Nel rione, sì. Per fortuna, dicevo, c’erano ancora tanti italiani, eccetera. Quindi è stato progressivo però, con l’andare del tempo, mi sono accorto che il mio croato non era assolutamente quello che avrebbe dovuto essere. Non intivavo un caso, manco per sbaglio, e da qui forse anche il mio grande amore per la scuola... Mi ricordo che quando mia madre mi ha accompagnato il primo giorno di scuola, io sono rimasto estasiato dal fatto che tanti bambini... eravamo 20-25... parlassero come me in italiano o in fiumano.

(Questo era il ‘55?)

Questo era il settembre del ‘55. Io non vedevo l’ora di tornarci. 

(Alla Gelsi?)

Alla Gelsi. Sì, io ho fatto tutta l’ottennale alla Gelsi e così ho un ricordo chiaramente bellissimo di quella scuola. 

(Senta, giusto per chiudere almeno un altra curiosità sulla lingua: questi nuovi arrivi che si confondevano con le famiglie rimaste e poi, progressivamente, la popolazione di maggioranza diventava sempre più croata, facevano si che la comunicazione fosse sempre più in croato. Ma sempre il croato perchè il ciacavo, che poi non era molto lontano come zona da voi, più su era una zona anche molto di ciacavo. Era presente in quell’area?)

Sì. Io direi che il ciacavo fosse molto scarsamente presente. Effettivamente c’era una, come dire, imposizione oggettiva del croato come tale. 

(Posso un po’ riformulare la domanda perchè tu praticamente stai dicendo che qui ha prevalso il croato standard, è giusto?)

Lì, si. 

(Qui a Fiume, giusto?)

Qui in Rujevica, dove c’ero io, sì. 

(Come mai ha prevalso il croato standard vis-à-vis, a fronte, del ciacavo?)

Perché, direi, che c’è stato un progressivo arrivo dall’interno della Croazia. Direi che i locali abbiano un po’ ceduto di fronte all’avanzata dei... anche per uniformarsi, no? Anche nelle nostre scuole. Guai a parlare in dialetto quella volta, no? Neanche in fiumano, “no, devi parlare in lingua!” E quindi anche qui c’era un modo per uniformarsi alla nuova congeria sociale. 

(E tra bambini si parlava croato o si parlava fiumano?)

Soprattutto croato. Soprattutto croato. Tranne che con... io avevo quattro compagne di classe che abitavano non molto lontano. Con loro, ovviamente, si parlava in fiumano ma con i bambini della mia casa e con i bambini delle altre sei di queste sette case proprio croato chiamiamolo puro.  

(Quindi quando si parlava italiano, si parlava il fiumano tra ragazzini?)

Sì. 

(Fuori scuola?)

Fuori scuola, sì. 

(E quando si parlava tra i ragazzini in croato, si parlava...)

Sì parlava in croato, sì, tant’è vero che io, pur ovviamente comprendendo molto bene il ciacavo, non oso esprimermi perché non lo conosco. 

(E i genitori si sono trasferiti a Fiume perché?)

I genitori si sono trasferiti a Fiume perché mio padre era in cerca di lavoro e ha trovato lavoro nella... Ha trovato lavoro dapprima nella ricostruzione dei molti in pietra del porto...

(Distrutti...)

... Distrutti dai tedeschi, eccetera... E poi è stato occupato per alcuni anni all’Officina gas di Pioppi e lavorava lì. Ha lavoravo per alcuni anni all’Officina gas. Ed è stata anche quella per lui un’esperienza difficile. Per me anche molto interessante perché ovviamente era un lavoro duro, era un lavoro sporco perché nell’Officina gas si produceva, si importava carbone e si produceva il coke. Sicché si può dire che la prima cokeria a Fiume ha operato nell’Officina gas di Pioppi. Perché dal carbone si faceva il coke, dal coke si faceva il gas di cui si riforniva la rete cittadina e quindi mio padre ha lavorato per anni... per alcuni anni... sette-otto anni nell’Officina gas e io penso, anche devo dire con una certa tenerezza alla sorte sua e alla sorte di tanti altri lavoratori di Fiume, perché pensi dalle cossiddetta “Sette Case” bisognava scendere giù, vicino all’attuale scuola Turić, si attraversava la cosiddetta autostrada, si scendeva attraverso un sottopassaggio ferroviario fino ai Pioppi. Era... non c’era un altro modo per arrivarci e poi bisognava a casa. Era lunga, eh, era tutta salita. Per dire che data... qual era anche il tenore di vita... data la tossicità del suo posto di lavoro e dei compagni, mio padre riceveva ogni giorni mezzo litro di latte. Beh, questo latte lui lo portava a casa per noi. Per dire, no? Eh, insomma, era usuale, niente. Nessuno stava meglio, si stava... questo era il livello. Per anni si è fatto così. 

(E Pioppi? Lei si ricorda di come era l’ambiente di Pioppi da ragazzino?)

Sì, ricordo l’ambiente di Pioppi. Era alla fine della via dell’Industria, bella, larga, eccetera. Dietro c’era la piattaforma per il giro delle locomotive, locomotive a vapore che devono viaggiare sempre con la caldaia in avanti e quindi vanno girate e.... subito dopo c’era il Silurificio e ancora dopo c’era il cantiere. Ricordo che c’era molta gente che andava avanti e indietro. Il treno quella volta era tenuto in alta considerazione perché non c’erano automobili, quindi il treno era essenziale. Quindi si teneva gran conto delle strutture ferroviarie. Poi, più tardi, ma solo più tardi, si è sviluppata la raffineria. Cioè, la raffineria c’era già allora ma non era ancora prioritaria. Ha assunto un’importanza maggiore con la motorrizzazione, no? Ed è stata anche molto importante. Cosa che oggi si tende a dimenticare, se vogliamo dare a ciascuno il proprio merito, quella raffineria è stata ampiamente sviluppata e modernizzata al tempo dell’Italia tanto da decuplicare la propria produzione. Si è passati dalle 15 mila alle 150 mila tonnellate di greggio lavorato all’anno, quindi era essenziale. Portando anche benessere alla Jugoslavia, a tutta la Jugoslavia, perché per parecchi anni fu l’unica fino a che non fu costruita a Urjin e Sisak ma è un altro discorso.

(Senta, questo per quanto riguarda il lavoro e soprattutto negli anni ‘50, immagino, quando era ragazzo. Ma invece nella famiglia operaia c’erano anche momenti di svago, socialità, qual era la vostra abitudine come famiglia. Mi dica un po’ se si andava, per esempio, la domenica a mangiare. Poi le farò anche domande sulla chiesa, ovviamente.

Va bene, me la faccia. [ride] Di solito la domenica era... innanzitutto che si lavorava sei giorni alla settimana, non esisteva il sabato inglese per non dire il sabato fascista. Infatti i cinque giorni vennero più tardi. Siccome mio padre e mia madre erano uniti, tra l’altro, da un forte senso religioso, allora la domenica era riservata alla messa, era d’obbligo. Per il resto, taluni dei miei vicini, optavano per l’osteria che era più in basso. Si giocava a carte, so che qualche volta andavo a dare un’occhiata. A mio padre non piaceva.

(L’osteria dov’è?)

Eh, l’osteria che si trova ancora oggi nell’ex via Trieste e che ha cambiato due o tre volte nome. Adesso mi pare si chiami “Marun” comunque esiste tutt’ora. C’era anche il gioco delle bocce, per qualche anno ci furono anche delle serate di ballo. È vicino al teatro...

(Bassovizza?)

No, più in alto. Faccia conto. Ecco, adesso lei mi ricorda un’altra cosa. Faccia conto che quando io ero bambino per la cosiddetta via Trieste, l’odierna Vukovarska, passava la numero 6 che si fermava all’angolo occidentale dell’alto muro delle benedettine perché da lì in avanti non c’era l’asfalto, c’era solo strada bianca. E allora lì veniva il bus, lì girava, aspettava e tornava in città. E da lì, dicevo, era tutta strada bianca e di fronte c’erano... ci sono ancora tre case che hanno un po’ fatto la storia se quelle case potessero parlare, hanno fatto un po’ la storia di quel rione. Una era la “Casa Rossa” che è fatta a punteggiature rosse e bianche che la chiamavano la casa dei poveri. Più in alto, parallele a queste, c’erano due case uguali che si chiamavano e si chiamano le “Case Gialle” che a un certo punto furono, diciamo così, prese, furono assegnate al Cantiere 3 maggio e per cui furono tutte abitate da cantierini. E in quelle case si è svolta un po’, direi, la storia precipua di quel rione di Fiume. Questo per essere precisi... le case si trovano di fronte l’odierna rosticceria “Girica” dove vendono pesce. Un po’ più su c’è il “Marun”.

(Quindi alcuni andavano in queste osterie?)

Sì, alcuni andavano in quest’osteria. Perchè, appunto, il gioco delle bocce, ci sono degli ippocastani. Mio padre però ci andava di rado perché non gli piacevano troppo. Però, di solito, la domenica era riservata alle visite dei parenti. O si andava dai parenti e in questo senso gli istriani, ma io direi comunque i nuovi arrivati si tengono sempre stretti. Questa è un po’ una logica ineluttabile. Le faccio un esempio su cosa vuol dire essere una persona inurbata. Mio padre, a un certo punto, ha avuto dei problemi ai polmoni e non si sapeva a chi rivolgersi. L’unica persona che si conosceva a Fiume dell’ambiente era un’infermiera che si è fatta in quattro per aiutare. Non conoscevamo nessuno, diciamo così, più in alto. 

(Quindi non eravate nemmeno nella rete fiumana, chiamiamola così?)

Esatto. Anche data la localizzazione periferica e anche questo. Perchè sa il bus che le dicevo prima faceva servizio tre volte al giorno: alle sette del mattino, alle dieci e alle sette di sera e basta. C’era la filovia, il filobus, per noi fiumani il filobus, per i croati il trolejbus che però era di relativa utilità. 

(Ma in quella zona non c’era la scuola di Centocelle?)

No, la scuola di Centocelle era a Scurigne, vicino alla latteria, oltre il monte, più a nord. È dove fa oggi il servizio la 5 se ha presente. Quel percorso lì. 

(Comunque la sua zona era una zona di periferia un po’ isolata quindi anche per questo c’erano dei rapporti tra i ragazzi e tra gli adulti di zona?)

Sì, esatto. Era una zona un po’ isolata. Poi mio padre, che io dico scherzando che è stato un contadino fallito, ovvero ha provato sempre un grande amore per la terra, proprio. Così io sorrido perché io non l’ho affatto ereditato. E lui, siccome dietro alle nostre case c’era una landa, c’erano sassi e pietrame con un dislivello non troppo marcato, lui si è preoccupato d’anno in anno, come dire, di coltivare degli appezzamenti di terra. Per cui ogni tre o quattro anni si faceva il suo muretto a secco e lo allargava. Estraeva la terra, estraeva le pietre, faceva un altro pezzo di muretto, sa era un modo per vivere. Nessuno ti chiedeva niente. Lui passava i suoi pomeriggi nell’orto. Lo ripeto gli piaceva moltissimo che poi, noti bene, siccome mia madre non ha mai lavorato, erano anche un ottimo incentivo per il bilancio familiare. 

(E questo come ha detto lei era nella zona Plasse San Giovanni?)

Sì. 

(Il nome della strada qual era?)

Dunque, poi Plasse San Giovanni è diventato Rujevica. Per decenni è stato Rujevica, adesso ci sono nuove costruzioni, eccetera, eccetera e la via dove si trova la mia casa è intitolata ad Andrea Benussi. Credo il primo presidente dell’Unione Italiana. Se non il primo fra i primi. 


 (E diceva prima, invece, del rapporto con la religione che la famiglia ci teneva molto?)

Sì, la famiglia, da buoni istriani diciamo così, ci tenevano molto ai contatti... nel senso che avevamo una religiosità molto marcata in casa. Le faccio un esempio. Non lontano da noi, oltre il cosiddetto... io userò i nomi che si usavano allora, il cosiddetto “Monte Nero” dove oggi la via principale è Bakarska e giù, prima del Monte Grappa, che è... sappiamo dov’è, c’era e c’è la chiesa dei salesiani. In quella chiesa i miei genitori si sono sposati nel ‘47 e io sono stato battezzato, mi sono comunicato e anche mi sono sposato. Non cresimato perché la cresima veniva impartita in San Vito dal vescovo, quindi si andava tutti in San Vito e la cresima l’ho fatta lì. 

(In che anno l’ha fatta la cresima?)

Dunque, in terza elementare quindi... perché in seconda ho fatto la comunione, sarà stato il ‘57 e ‘58. 

(E la classe quasi tutti facevano, molti, pochi?)

Sì, quasi tutti. 

(E si andava in San Vito per la cresima?)

Sì, noti bene. Poi data la... dato il fatto che molti miei compagni di classe proveniva da altre parrocchie, essenzialmente dai cappuccini, quindi eravamo un po’ spersi però lo so per certo che... della classe, mi pare, avessimo finito in ventiquattro l’ottava. Per quel che ricordo solo tre... tre ragazzi non avevano avuto un’educazione religiosa. Tutti gli altri avevano fatto... come si usa dire, avevano fatto tutto. 

(E a che ora si andava in chiesa la domenica?)

Eh, in chiesa si andava così. La prima messa era alle sei e trenta, poi c’era una alle otto per i ragazzi della scuola e poi c’era una messa cantata alle dieci. 

(La domenica?)

La domenica...

(E in che lingue erano queste messe?)

...E poi c’era la messa alle sei di sera, sempre la domenica, con il vespro. Dunque la messa, in quegli anni, sicuramente in prevalenza in croato però la chiesa era tenuta dai padri salesiani. E i padri salesiani di Fiume facevano capo all’amministrazione religiosa precedente per cui la loro direzione era in Slovenia. E quindi anche lì erano sacerdoti che conoscevano l’italiano. Io ricordo l’eccellente parroco don Kelinc, molto burbero, però parlava un ottimo italiano. E poi ricordo il mio catechista, don Marino Mandić, zaratino, che anche lui da giovane... vede le vicende di casa nostra, anche lui si chiamava... si firmava Marino Mandić, poi è diventato Marin Mandić. Comunque un’eccellente persona che è finita a fare il missionario in Messico, quindi tanto di cappello. Quindi, dicevo, le messe per quanto ricordo erano interamente in croato però il celebrante teneva anche il sermone in parte in italiano, cosa che poi è andata scomparendo progressivamente e devo dire che, con mio grande rammarico, i salesiani che sono subentrati si sono dimostrati tipici esponenti del clero croato di cui direi sono ben noti gli orientamenti prevalenti, anche se oggi c’è un’aria nuova che spira; sicché diciamo alle scritte in italiano apposte nella chiesa, se non sbaglio è stato inaugurata nel 1935 la chiesa di Maria ausiliatrice, dunque la chiesa dei salesiani. E tra l’altro fu una cerimonia molto importante perché credo che fu una delle prime trasmesse via radio a Fiume. Quindi ‘35-’36, c’è un anno... quindi alle scritte in italiano hanno aggiunto all’esterno le scritte in croato. Quindi anche questo è un esempio di... come dire... del passaggio di mano dell’istituto religioso. E questi, devo dirlo, ahimè che questi salesiani hanno seguito la loro linea. Tant’è vero che c’era all’inizio della sommità... dunque, la chiesa ha due entrate: una dalla cosiddetta via Montenero, cioè da nord; una, molto più faticosa, dall’ex via Trieste, dall’odierna Vukovarska, che c’è da fare un mucchio di scalini. È tremendo. Al vertice di questi scalini c’era un piccolo monumento in pietra con un angelo posto sopra, in cui si parlava della baronessa di cui mi sfugge il nome che aveva gentilmente contribuito all’assegnazione del terreno sui cui era stata costruita la chiesa. Questa... quest’angelo è scomparso. È finito, direi, in macerie e del piedistallo anche non c’è traccia. Io non ci sono stato da parecchi anni ma niente da fare. Altra cosa che si pone su questa linea è che nel 1923 i salesiani eressero un busto a don Bosco, il fondatore dell’ordine che si trova sotto l’edificio che si trova al fianco della chiesa. Lì misero una scritta in italiano, una scritta in quattro righe.

(Questo quando?)

1923. La scritta diceva: “A a don Bosco. Fiume. 1923”. Quattro righe. Hanno tolto il “a” , lasciando  “don Bosco” e hanno tolto Fiume. Per cui la scritta oggi dice “don Bosco 1923”. Questo è anche indicativo di certe scelte, diciamo così no. 

(Visto che ci troviamo su questo, una domanda che forse è un po’ esula...)

Prego.

(... lei in tutti questi anni che ha vissuto a Fiume, da giornalista ha avuto un’attenzione anche ai cambiamenti a Fiume. Ma secondo lei la parola “Fiume” della città di Fiume in italiano, al di fuori di quello che era l’ambiente de “La Voce”, della radio e delle scuole, ha subito un attacco? Nel senso che l’idea di... in lingua italiana... della parola “Fiume” andava bene come riserva indiano ma in fondo, che so, i bus turistici dicevano “Rijeka” e così. Ha avuto quest’impressione che c’è stato anche, come dire, che quando l’Armada diceva “Forza Fiume” è stata un po’ anche una novità?)

Sì, assolutamente. Guardi, io vorrei interpretare il fenomeno in chiave esclusivamente politica, non come categoria umana, diciamo così, ma quanto lei sta dicendo è assolutamente vero. Uno dei primi compiti del nuovo potere, come dicevo ragiono in chiave politica, ai fini del consolidamento è stato di eleiminare e mettere al bando, mettere in un angolo, anche la parola Fiume fra le tante altre. Di contro, però, è interessante, lo dico solo come fenomeno sociologico, che certe parole fiumane sono rimaste. Per esempio, mi fa sorridere ogni volta quando sento dire... definire... “bacula” la persona che controlla i biglietti sui bus. La chiamano “bacula” ovviamente dal fiumano non dall’italiano. E tante altre però, come diceva lei, assolutamente c’è stato questo tentativo di mettere la parola al bando. Tant’è vero, come dire, per noi che conosciamo l’italiano è addirittura un’accozzaglia di suoni inaccettabile ma per loro va bene. Si cerca di minimizzare. Mi dispiace essere forse cattivo ma io ragiono in chiave esclusivamente politica. La Croazia, fra l’altro, si è preoccupata di distinguersi in tutto e per tutta dalla Jugoslavia tranne che, per quanto ci riguarda, in un’unica cosa: nel rapporto storico verso l’Italia per cui o ne parliamo male o non ne parliamo affatto. Lei sui giornali non troverà mai un giudizio più ampio positivo sul potere italiano. Si parla di... ho sentito storici dire “occupazione italiana”. Ma non è vero, se era internazionalmente riconosciuta non è occupazione.  


(Ha visto trasformare la propria città?)

Sì, diciamo che il movimento, ora che ci penso, era lento ma era indubbiamente progressivo. Si passava, per esempio, parto sempre dall’italiano. Si passava dal negozio dove sapevo bene che mi avrebbero parlato in italiano, sia nel rione dove abitavo sia anche nel centro città. Ricordo che di fronte all’odierna farmacia credo si chiami “Brajda”, all’angolo di via Manzoni, c’era un signore con un’invalidità che nell’edicola dove vendevano tabacco che parlavano in italiano. Un giorno questo signore è sparito, suppongo per limiti di età. Quindi, come dire, non ci sono andato più a comprare il giornale lì. Quella volta, quando si comprava, oltre a “La Voce” si comprava il “Corriere di Trieste” nei primissimi anni quando ero bambino. 

(E come arrivava il “Corriere di Trieste”?)

Non so come arrivava però ci arrivava. Se ben ricordo era un organo del governo militare alleato. Poi si andava di negozio in negozio e vedevi sempre che c’era sempre meno gente che parlava l’italiano. Mi ricordo, per esempio, con grande gioia, qualche anno dopo, quando sono andato nel negozio a fare i conti e parlando normalmente in croato perché a un certo punto c’è anche una sorta di autocontrollo. Non ti fidi, non sai come reagirà l’interlocutore. Dicevo, ho fatto degli acquisti e la signora, dovendo fare i conti, quella volta si facevano con carta e matita, si è messa a conteggiare in italiano. Non vi dico che gioia. Ma una delle cose, visto che si parla di cambiare la città, una delle cose che mi è particolarmente rimasta impressa è stata la mia, per quanto ricordo, la mia prima visita al centro. Era... doveva essere il settemb... l’ottobre del ‘53. Era il tempo della crisi di Trieste. Beh, ricordo che in primo luogo il terrore in casa quando si temeva che anche mio padre finisse sotto le armi. Non ci è andato, però ci è andato suo fratello. E noi, nella futile speranza di trovare questo zio, che proveniva dal Delnice, perchè a Delnice c’era la vestizione dei reparti fiumani per quanto ne so io. Siamo stati per alcuni giorni ad andare avanti e indietro per la stazione a vedere se si poteva trovare speranza illusoria. Se si poteva trovare questo nostro zio. Non l’abbiamo trovato, ovviamente, perché i treni viaggiavano di giorno e di notte in continuazione, eccetera, eccetera. Però ricordo un’infinità, sono memorie di bambino, un’infinità di treni, tutti rigorosamente carri merci, perchè non c’erano carri passeggeri, che passavano continuamente uomini in divisa, armi, cannoni, eccetera. Una cosa che mi ha fatto molta, molta, impressione. E diciamo che è il primo ricordo che io ho delle mie, come dire, discese nel centro città. 

(Città vecchia?)

La città vecchia, devo dire, dopo... ai tempi, alla fine della scuola elementare o all’inizio della scuola media perchè c’era una certa tradizione fra i fiumani che abitavano fuori della città vecchia: “Non andare in Cittavecia”. Era vista come una “kasbah”... più o meno fino a che io non ho cominciato il liceo nel 1963. 


(Invece diceva che lei era a scuola alla Gelsi di questi cambiamenti aveva anche notato che alcuni continuavano ad andare via da Fiume alcuni compagni di classe?)

Sì, alcuni compagni di classe. Ricordo tre o quattro ragazzi come me che appunto avevano iniziato la scuola nel ‘55 con me e poi sono andati via. Si sapeva che erano andati via. 

(E come andavano via in quel periodo perché non c’erano più opzioni?)

Guardi, penso... non ricordo esattamente i meccanismi ma so che la cosiddetta possibilità di svincolo era ancora presente e penso che si siano serviti della possibilità di svincolo. Di questa possibilità abbiato tentato di servirci anche noi in famiglia però ce l’hanno respinta con la classica motivazione che la nostra lingua madre non era l’italiano; e quindi siamo dovuti rimanere. Noti bene che il meccanismo a quel tempo funzionava in maniera tale che... per quanto rcordo... che tu potevi fare la domanda tre volte e dovevi pagare una certa cifra. Mi pare fosse di 12 mila dinari per persona per adulto ma non potrei giurarci. 

(Che all’epoca era?)

Eh, all’epoca non saprei dire. Sono state due o tre paglie ma così vado... non potrei essere sicuro veramente. Cosa succedeva? Se la risposta era positiva ti trattenevano i soldi e potevi partire. Se la risposta era negativa ti restituivano i soldi. Quando facevi la domanda la seconda volta, il meccanismo si ripeteva però se ti restituivano i soldi te ne davano la metà. Se poi facevi la terza volta, la terza domanda, non ti restituivano niente. Per cui noi, forse per questo, forse per altri motivi, noi dopo la prima risposta negativa ci siamo fermati. 

(Questo era in che periodo?)

Questo poteva essere anche il ‘54-’55, penso. Più o meno penso lì. Io dovrei avere ancora i documenti a casa ma... sugli anni non ci potrei giurare. 

(Insomma alla metà degli anni cinquanta?)

Sì. Naturalmente ricordo che era necessario il previo assenso delle autorità italiano, cioè prima... dovevi avere un assenso di massima dell’autorità italiana che ricordo bene a noi era stato dato dal consolato italiano di Zagabria, quella volta, che c’era ancora. 

(E non era molto semplice?)

No, non era molto semplice. Naturalmente a chi veniva dato il permesso di espatrio perdeva il lavoro. Veniva licenziato subito. Questo era all’ordine delle cose. 

(Ritornando al centro città, poi, quando liceale per la prima volta mise piede in centro città, come fu?)

Ma io devo dire, di nuovo, il mio... la mia entrata in Liceo, poi vediamo i dettagli, fu simile alla mia entrata all’ottennale. Un grande entusiasmo vedere tanta gente, di nuovo, ragazzi. come.. anche belle ragazze, intendiamoci,che parlassero italiano. Era una festa. Io mi innamorai della scuola e naturalmente, dopo la scuola, si faceva il Corso, avanti e indietro. L’epoca del “fermiamoci per un caffè” non rientrava nelle nostre abitudini, non solo per questioni economiche, sarebbe facile dirlo, ma anche per questioni psicologiche. Non ci si sedeva, si andava in Corso avanti e indietro per vedere e perché “i te vedi”. 

(E per essere visti...)

E per essere visti. E quindi ricordo che mi meravigliava il fatto che in città si stessero costruendo tante cose. Si stava costruendo l’allora “Riječka Banka”, proprio in quegli anni lì, con i grossi problemi dovuti alle infiltrazioni d’acqua. Si stava costruendo il “Ri” con i non minori problemi dovuti alle infiltrazioni. 

(I grandi magazzini “Ri”?)

I grandi magazzini “Ri” e anche il Korzo non penso che la distanza temporale sia tanto marcata. E ricordo che noi fiumani eravamo molto orgogliosi, non lo si diceva ma era così, ma è un po’ anche l’entusiasmo dei ragazzi, degli adolescenti... fossimo molto orgogliosi del fatto che la costruzione delle fondamenta del “Ri” fu affidata a una ditta italiana che risolse molto bene il problema che invece al Korzo, a causa di altri esecutori, non-italiani si era trascinato per parecchio tempo. Eravamo tutti come “guarda gli italiani che hanno risolto il problema.”

(Per la costruzione dei grandi magazzini “Ri” lo stile architettonico come fu vissuto dai fiumani?)


Eh, ricordo che i commenti furono feroci. Ah... eh... come dire, era una cosa che disturbava, che non doveva stare lì. Ma di riflesso, allargo, per un attimo, il discorso. Il fatto poi che i primi filobus, di nuovo, riempiva i fiumani d’orgoglio. Per quanto riguarda l’edificio, so che i commenti furono molto duri perché, insomma, non è che fosse difficile essere critico nei confronti di quell’edificio, penso. 

(E il Liceo? Che cosa studiava? Aveva, in quel periodo, più sezioni il Liceo o una sola sezione?)

Allora, in quel periodo, il Liceo...

(Parliamo di quali anni, innanzitutto?)

Dunque dal 1963 al 1967. Ricordo il Liceo per varie cose. Dunque aveva due sezioni: una era il cosiddetto scientifico, che fra l’altro faceva, se ben ricordo, più matematica e soprattutto geometria descrittiva; e il letterario, che ho frequentato io, che aveva penso più storica. Non ricordo bene. Ho un ottimo ricordo di pressocché tutti gli insegnanti, veramente. In testa, ovviamente, il professor Iliasich che è una persona a cui la minoranza dovrebbe erigere un monumento per quello che ha fatto. Il professor Schacherl e anche altre persone. Ricordo il Liceo per un altro episodio che con il professore di croato... tramite il professore di croato mi trovai, per la prima volta in maniera più ragionata, sulla visione croata dei diritti su Fiume. Il professore ci disse cose che, come dire, noi non sapevamo. Ci presentò cose dal suo punto di vista e restammo un po’ perplessi perché forse se ne sapeva un po’ di più. Naturalmente il professore era il classico intellettuale croato che, come dire, vedeva le cose appunto. Altrimenti era un ottimo professore. Era il professor Radoslović.

(Lei si ricorda di alcuni elementi di questa discussione?)

Mah, no. No, sa perché? Quella volta l’insegnamento era ex cathedra. Non c’era discussione. Non c’era discussione. Io ti dico che è così e basta. Prevaleva così. Comunque, per continuare su questo filo, io ritengo che l’aver frequentato il Liceo sia stata per me un’esperienza estremamente costruttiva anche perchè, come dire, l’inizio della mia passione per la letteratura e anche un po’ per la politica è nato alla scuola Gelsi con la Maria Blecich. Fu lei che mi spinse verso l’italiano ed è stata anche vostra ospite, no? E si rafforzò significativamente al Liceo con la professoressa Maria Iliasich. Fu lì che, entrato quindicenne senza sapere in che direzione avrei rivolto i miei interessi successivi, mi orientai verso la letteratura italiana. Lei mi aprì il meraviglioso mondo della letteratura italiana e fu una persona che è entrata anche, come dire, in tutti i sensi nel mio ego perchè poi ho saputo, per esempio, la maestra Iliasich era pisinota. Era nata a Gortan, pisinota. Figlia credo di un ingegnere, quindi di una famiglia benestante che aveva subito anche delle vessazioni con il nuovo regime e che quindi aveva vissuto il suo piccolo, o grande che fosse, calvario. Quindi un’ottima persona e poi devo dire, mi sia permesso, con un pizzico di modestia... deceduta troppo presto, non è arrivata a sessant’anni, e per forza di cose fui pregato, fui convocato dal preside, Corrado Iliasich, di sostituirla, seppure ancora studente. E... per qualche anno ho insegnato letteratura italiana al Liceo, cosa di cui sono particolarmente orgoglioso. Non so quali siano i risultati ma questo è un altro discorso. E poi, come dire, in parallelo, ho insegnato un po’ materie giornalistiche, un po’ di geografia, eccetera, eccetera. Sempre come esterno.

(Come studente di facoltà?)

Come studente di facoltà, sì. 

(E si ricorda di qualche episodio legato a Maria o, per l’appunto a Iliasich, Schacherl? Qualche aneddoto, qualche detto, non so?) 

Mah, niente in particolare. Ricordo che, per esempio, avevano due figli. Molto in gamba: Iliasich Corrado e Tullio. Molto in gamba ma abbastanza turbolenti. Tant’è vero che il figlio maggiore, Corrado pure lui, così ebbe un lampo e un giorno che la madre era in biblioteca l’ha chiusa a chiave dentro, beccandosi un’insufficienza in condotta. Ovviamente perchè i genitori non erano affatto teneri nei confronti dei figli. Cercavano di farli rigar dritto ma l’eran un po’ difficili perché, ripeto, eran molto vivaci. Per il resto...

(Schacherl?)

Schacherl era una persona preparatissima. Un uomo di grande bontà e anche lui, purtroppo, è deceduto troppo presto e io ero molto affezionato a questa persona e ricordo con quanta passione ci illustrava la materia. Ma ricordo anche come, con altrettanta passione, ci parlasse dei suoi studi al magistero di Roma, e diceva siccome doveva percorrere gran parte di Roma si prendeva il libro e studiava in tram. Cosa che, appunto, mi ha colpito. Era molto alla mano, molto ragionevole. 

(Parlava della sua esperienza da partigiano?)

Della sua esperienza da partigiano non c’ha parlato, io non ricordo. 

(Iliasich?)

Neanche Iliasich.

(E dell’arrivo dei partigiani?)

No, non ricordo onestamente di questo.

(Parlavano della loro ideologia?)

Anche qui si stava molto attenti perchè si sapeva che, come dire, noi eravamo un po’ tutti filo-occidentali e quindi, come dire, un po’ più o meno critici nei confronti del regime. Io, personalmente, intuivo che anche loro fossero critici nei confronti del regime ma né io né altri abbiamo avuto il coraggio di farli dire in pubblico certe cose. Si stava molto attenti anche perché l’ossequio all’ideologia era fuori discussione. Tutti i nostri... qui va detto... tutti i nostri intellettuali hanno, come dire, ostentato sempre un ossequio all’ideologia, quelli che sono rimasti. In buona fede, operando la maggioranza per il bene della minoranza, assolutamente, tanto di cappello. Deve essere stato difficilissimo. Però l’ideologia non fu messa mai in discussione.  


(Fiume negli anni del Liceo, negli anni sessanta e un po’ dopo, da giovane gli ambienti che si frequentavano, che cosa si ricorda di quel periodo?)

Allora, naturalmente, si andava spesso a ballare perché non c’erano tutte quelle che io chiamo le “diavolerie moderne”. Si ballava in Circolo, si ballava al cosiddetto “Hussar”, si ballava in “Nafta”. Era un modo, come dire, molto libero, molto aperto, si chiacchierava. L’importante che non si stava fuori fino alle ore tarde come oggi, no? Bisognava tornare a casa. 

(Si fumavano sigarette?)

Si fumava molto, si fumava molto. Non si beveva tanto. Di solito di casa era la birra, oltre la birra non si andava e c’era, io direi, molto cameratismo. Senza tanti complimenti invitavi le ragazze a ballare, senza tanti complimenti si diceva sì e no, si facevano nuove amicizie. Sono anni molto belli. Almeno la mia generazione non ha frequentato, devo dire, troppo la comunità perché, per quanto mi ricordo, il dualismo fra i cossiddetti “vecchi” e i cosiddetti “giovani” era sempre abbastanza presente e mi pare, per quanto posso ricordare, che il polso fermo era tenuto dagli anziani, per cui i giovani ottenevano lo spazio deciso dagli altri. Per cui devo dire che anche già lì, quella volta, c’era un po’ di tensione. Si andava ma non tanto. 

(Ma il rock al Circolo veniva fatto in qualche occasione?)

Sì, il rock al Circolo veniva fatto. C’era l’orchestrina con i giovani, ogni tanto si faceva. 

(Un rock un po’ edulcorato)

Un po’ edulcorato, sì. Comunque... fra l’altro la musica almeno al Circolo risentiva molto della musica italiana, mentre i giovani croati... quella volta si ascoltava ancora la radio, quella volta andava molto per la maggiore “Radio Luxemburg” che si riteneva fosse il top delle novità in campo musicale. 

(Il “Palach” esisteva?)

Il Palach esisteva però era, quella volta, era ristretto agli studenti, cioè dovevi presentare il libro di iscrizione all’università altrimenti non entravi.

(Non al liceo, solo università?)

Io ricordo di essere entrato la prima volta con il libretto università. Non so, francamente, come andasse con le scuole medie. Penso che non si entrasse ma...

(E che ambiente si ricorda?)

Mah, un ambiente anche un po’ comune, un ambiente simile a tanti altri. 

(Si riusciva a parlare? C’era musica forte?)

Sì, quando ci sono andato io c’era musica molto forte, cosa che anche un po’ disturbava anche perché spesso trovavi un interlocutore che voleva a tutti costi dirti quello che pensava e allora non potevi ascoltare la musica e sentire l’interlocutore. Dava anche un po’ di fastidio.

(E i gruppi che si esibivano in questi locali? Lei ha parlato anche dell’Hussar erano locali?)

Sì erano prevalentemente locali anche perché io penso costavano poco. E poi, come dicevo, il motivo per cui le serate si concludevano prima... uno dei motivi era dettato anche dal fatto che gli ultimi bus partivano prima. Per esempio, io per tornare a casa avevo l’ultimo bus alle dieci e tre quarti. Partiva... quindi... finito. Finita la festa a quell’ora. Non c’erano altri modi per tornare. I taxi, lo sappiamo bene, che ai tempi del socialismo erano carissimi. Quindi neanche a parlarne. Però c’era anche un’altra cosa che la gioventù dei miei tempi andava molto spesso ad Abbazia. Sì, si comincia ad andare ad Abbazia. Abbazia diventa un polo d’attrazione molto forte e lì le cose funzionavano un po’ meglio anche perché l’ultimo bus, il sabato da Abbazia, tornava a mezzanotte e mezza, quindi si poteva stare un po’ di più. È successo qualche volta che lo perdevi e il primo partiva alle quattro e cinquanta del mattino e quindi quando veniva a casa ne sentivi di tutti colori.

(La polizia? Che rapporti c’erano?)

Mah, io ho sentito dire “peste e corna” della polizia jugoslava. Non c’è dubbio che se avessero avuto dei sospetti nei tuoi confronti, te la passavi male perché si dicevano che “prima pestano e poi ti chiedono i documenti”. Devo dire però la verità. Non mi è mai successo che mi abbiano fermato nè fatto... personalmente, mai. Cioè se ti comportavi bene, se non eri sospetto...

(La notte non c’erano controlli?)

Sì, c’erano ma di solito erano passivi. Stavano in macchina lì che tu li vedessi o passeggiavano, anche con i cani poliziotto, che tu li vedessi. Nei balli c’erano molto spesso con i cani poliziotto. Però, come dire, era un vivi e lascia vivere. 

(Si parlava di droghe tra i ragazzi? O di qualcuno che avesse fatto droga? Della circolazione nell’ambiente di droga?)

Guardi, io ricordo... la risposa è no. Ricordo che, credo in settima o ottava classe, venne una persona a parlarci di droga e io, e la maggior parte dei miei compagni di classe, non sapevamo assolutamente di che parlassero. Era una cosa totalmente sconosciuta. 

(E dieci anni dopo, quando stava all’università? Per esempio, a Trieste ha qualche sensazione che fosse un posto diverso rispetto a queste cose?)

Beh, Trieste, innanzitutto per me, Trieste fu psicologicamente per me un’esperienza dura... per vari motivi, uno dei quali era che Trieste era chiusa entro Trieste. Assieme a me, visto che non c’era l’università di Udine ancora né quella di Gorizia, assieme a me venivano molti furlani e studenti dell’isontito, taluni veneti fino a Portogruaro. Però il problema era che il venerdì tutti quanti si tornava a casa per quanto è possibile. Nel caso tu avessi avuto la malagurata idea di restare a Trieste eri isolato perché nell’ambiente triestino – sarà stata anche colpa mia – non c’entravi.

(Era chiuso?)

Era chiuso. E quindi anche in generale io penso... io non ne ho mai saputo niente di droga però penso che, in generale, circolasse molto meno di quanto non circoli oggi. 

(Lei ha parlato di Trieste e di una certa chiusura ma Trieste era anche molto piena di istriani della sua età. Non andavano all’università? Si parlava in triestino, un po’ in istriano, c’era una comunicazione tra i giovani?)

Guardi, il discorso è questo, con i triestini, per quanto mi riguarda, si parlava in triestino e si andava abbastanza bene. A parte il “te vol” il “te vien” che a Fiume non c’è. Però, ai miei tempi, io ero uno tra i pochissimi studenti istriani, gli istriani non venivano a Trieste. 

(E gli istriani di Trieste?)

Gli istriani di Trieste, eh, molto interessante. Gli istriani di Trieste ci tenevano molto a figurar come triestini. L’origine istriana, ho notato diverse volte, accuratamente occultata o nascosta. 

(Qualche altra cosa su Trieste? Si ricorda... era anche il periodo che si veniva anche a comprare molto da Fiume a Trieste? E lei come si sentiva rispetto a tutto questo?)

Mah, io...

(Lei viveva a Trieste?)
Io vivevo a Trieste e...

(Ce lo descriva.)

Bah, vede, io... Allora, io, sembra banale, ma soffro il male d’autobus, primo. Secondo, sono un innamorato delle ferrovie. Di conseguenza per andare e venire da Trieste viaggiavo sempre in treno. Ci mettevo un po’ più di tempo però non stavo male e... costava meno. Quindi ho viaggiato per anni sulla tratta tra Fiume e Trieste. Ho avuto, come dire, incontri tantissimi. Ho conosciuto un po’ tutta la Jugoslavia centrale e orientale nel suo spirito...

(Perché arrivavano in treno?)

Perché arrivavano in treno, sì. Arrivavano al mattino, dopo aver viaggiato, che ne so, una notte o un giorno. Scendevano dal treno, aprivano i fagotti di carta oleata, si mangiavano il pollo e, come dire, il rapporto dei triestini nei loro confronti era un rapporto bifronte: si accettava volentieri i loro soldi però ogni volta che sgarravano da quelle che erano le norme di comportamento acquisite in città, seguivano rimproveri, rimbrotti, eccetera, eccetera. 

(Si sentiva anche razzismo?)

Si sentiva, si sentiva. Loro che magari si sforzavano di dire qualche parola in italiano, questi che... capivano o facevano finta di non capire. D’altra parte, faccia conto che, per esempio, le rive di Trieste erano ingombre di pullman fino a 30-40 ne ho contati qualche volta. Quindi c’era un andirivieni... come dire, era un rapporto d’attrazione e di insofferenza nel contempo. Era reciproco ma direi che era un po’ più sentito da parte triestina. 

(E i poliziotti a Trieste erano anche della bassa?)

Sì, ma guardi, in questo senso, no. Non ho visto, non ho assistito a scene di... c’era, io lo definirei, “il tipo atteggiamento della polizia italiana” che sta lì a lato.

(Erano più i negozianti oppure le persone dei bar?)

Sì, direi soprattutto i negozianti. È vero che c’era, intendiamoci, c’era anche, per esempio, la tendenza a rubare. Quindi ti trattavano, anche quando andavi a cambiarti i pantaloni nello spogliatoio, ti tenevano d’occhio. Magari venivano a vedere se li avessero messi due, uno sotto l’altro.

(E lo shopping era tutti i giorni, non solo il sabato?)

Lo shopping era, in particolare, il sabato. Non il lunedì quando i negozi erano semichiusi e poi c’era una cosa che gli jugoslavi non riuscivano a capire: che a metà giornata si chiudeva. Quindi dall’una alle quattro tutto chiuso. E un’altra cosa che era anche triste a vedere qualche volta. Rientravano la sera però, per anni, la Jugoslavia non aveva accettato l’ora legale, per cui si presentavano alla stazione ferroviaria e il treno era partito con l’orario italiano un’ora prima. Quindi anche scene di disperazione. Pensate uno che magari non ha di che mangiare, si fa per dire, e il treno è partito. Ho assistito anche a scene disperate. 

(Sono anni in cui lei, pian piano, comincia a pensare che vuole fare il giornalista. Com’era lì a “La Voce”?)

Mah, a “La Voce” ci sono arrivato, appunto, nel ‘74 e devo dire la verità, mi ero appena sposato e avevo pensato di fare il giornalista d’estate per tornare poi a studiare in autunno. Ho cominciato in agosto... sì, in luglio, in luglio, ho cominciato il 16 luglio del 1974 e poi mi hanno messo in “cultura”, il mio primo capo è stato Renzo Vidotto, una persona che mi ha introdotto come go scritto nel necrologio nel meraviglioso mondo del giornalismo e quando è stato... venuto l’autunno mi ha consigliato, dice: “Stai bene, continua a lavorare tanto darai gli esami.” Ho continuato a lavorare e non ho dato gli esami. Ecco, quindi, ripeto mi sono trovato abbastanza bene. Sa, oltrettutto era, come dire, un po’ la prosecuzione dell’ambiente italiano in cui avevo vissuto fino ad allora. Quindi scuola una, scuola l’altra, a Trieste, adesso ancora italiano e quindi sono passato qualche anno dopo... quindi “cultura”, qualche anno dopo sono passato in “politica”, sono rimasto diversi anni in “politica”.

(Perché lavorava in “cultura” e come si lavorava alla “cultura” in quel periodo?)

Dunque va subito detto che il discorso era anche condizionato dalla tecnologia. “La Voce del Popolo” si stampava a piompo, a caldo, e... la rotativa era una vecchia rotativa della Germania Orientale che oramai aveva fatto i suoi tempi. Si guastava molto spesso. Questa era, diciamo così, la seconda perché la prima rotativa su cui è iniziata la stampa de “La Voce del Popolo” era quella de “La Vedetta d’Italia” nei pressi del Liceo. E il caposettore della “cultura” come ho detto era Renzo Vidotto, c’era con lui Mirella Giuricin, una signora di Abbazia che si chiamava Rita Presson, un altro collega che si chiamava Carlo Valeri, la signora Irene Mestrovich e l’ultimo arrivato che ero io. Poi, come ho detto, sono passato alla “politica” alle dipendenze di Giovanni Barbarich e poi sono diventato responsabile del primo settore che era la politica, mi avevano... ero anche in precedenza ero in ballo per direttore della “politica” ma mi avevano gentilmente detto “non hai la tessera di partito”.

(In che anni era questo?)

Eh beh, ai tempi della Jugoslavia. Gli ultimi anni della Jugoslavia, sì, alla fine degli anni ottanta. Comunque, poi non era più necessaria la tessera. Sono diventato capo della “politica”, nel ‘94 sono diventato caporedattore, ho retto per un mandato quasi completo poi sono stato sostituito d’autorità nel ‘98 e ho fatto altri due anni come caposettore. Non ricordo più, credo della “cultura” e poi nel 2000 sono passato a “Panorama”. Poi con l’andata in pensione della collega Mestrovich che nel frattempo era anche passata a “Panorama” e sono diventato caporedattore di “Panorama”. Penso fossi rimasto dodici anni, credo, circa caporedattore di “Panorama” fino al pensionamento nel 2014. Lei mi dice come si lavorava? Si lavorava con i sistemi dei giornali poveri. Si lavorava innanzitutto, e giustamente, tenendo conto di ogni soldino. Si lavorava cercando di essere massimamente attuali. Uno dei problemi era questo... tutto il giornale aveva questo problema... che sulla stessa rotativa si stampava “La Voce” e il “Novi List”. Per stampare “La Voce” bastavano sì pochi minuti ma per il “Novi List” ci volevano, invece, molto più tempo. Anche perché, ripeto, sta macchina con l’andar del tempo diventava sempre più tempo. Allora, perché dico questo? Perché era d’obbligo che “La Voce” andasse in rotativa prima, quindi bisognava chiuderla prima. Quindi succedeva, per esempio, che una certa notizia, che ne so, una partita incominciata più tardi non potesse uscire il giorno dopo. Una recensione teatrale non potesse uscire il giorno dopo. E quindi questo, come dire, ci creava dei patemi, la gente talvolta reagiva ma non si poteva fare altrimenti. E quindi, per esempio, sto parlando dei primissimi anni ‘70, data l’impossibilità di reperire in via immediata fonti italiane, si leggevano molto i giornali croati e si traduceva, parlo della cultura, e si traduceva dai giornali croati. Così che noi in rubrica abbiamo tradotto moltissime cose. Faccia conto che ogni notte l’autista partiva per Trieste e portava “La Voce” a Trieste e in compenso arrivava, come dicevamo noi, il “pacco dell’ANSA”, una copia dell’ANSA e anche lì si andava a spulciare e a vedere quello che sarebbe stato utile. Però, fatto interessante, sul retro dell’ANSA per risparmiare la carta si scriveva per risparmiare carta. Per dire che non sto facendo del vittimismo personale. È successo così fino a quell’epoca e anche parecchi anni dopo per tutta “La Voce” e per tutti i caporedattori. Tant’è vero che io sono passato alla storia come il caporedattore del quotidiano peggio pagato della Croazia. Ma, ripeto, una sorte che ho condiviso con tutti, con i miei illustri predecessori a cui forse non renderemo mai merito come Lettis, come Bonita, come Mestrovich. Grandi uomini. 

(Il consenso verso il regime in Jugoslavia?)

Sembrava strano ma, in generale, il consenso verso il regime era abbastanza sentito. Prova ne sia che quando è morto Tito ci sono stati 400 km di lacrime da Zagabria a Belgrado. Gente che nessun aveva costretto ad assieparsi accanto ai binari a piangere. Mi chiedo ancora come pensa oggi questa gente. Come pensa oggi i loro figli, considerato che le macchie nere di questo regime furono tanti e tali, a Fiume ben conosciute. A casa mia non si parlava di politica ma tutti sapevamo che cosa significava il concetto di Goli Otok. In secondo luogo, va detto che così, facendo una rapida carrellata fra i miei colleghi all’EDIT, ricordo almeno tre figli di italiani che  avevano fatto la triste esperienza di Goli Otok. Quindi è chiaro che anche il nero era abbastanza presente.  

(Com’era il vostro rapporto con loro?)

Ma era essenzialmente un rapporto di solidarietà. Io penso che anche i colleghi più anziani che erano quasi coetanei di questi sfortunati avessero verso di loro un rapporto molto positivo. Era, comunque, checché se ne dica, gente nostra. 

(Prima ha menzionato il funerale di Tito, so che anche una comitiva de “La Voce del Popolo” è stata al funerale?)

No, non è stata al funerale. C’è stata una comitiva che è andata a visitare la tomba di Tito e per quella volta, fatto abbastanza inusuale, in via eccezionale, fu scelto anche il trasporto aereo che costava parecchio. Ritengo, dal mio punto di vista, che fosse appunto una mossa politica. Certe mosse che sotto certi aspetti andavano fatte. Io non c’ero ma capisco la decisione che secondo me era prettamente politica. 

(E degli anni ‘80 e ‘90 a “La Voce del Popolo”?)

Mah, io direi che, come dire, progressivamente, anche perchè c’era gente giovane, si è capito che le cose stavano cambiando e, come dire, “La Voce” ha assunto tutte le istanze positive che poteva recepire e direi, con un certo orgoglio di cui io non ho alcun merito, che ha seguito sempre una linea coerente. Nella prima fase, direi si è allineata al potere nella misura in cui doveva allinearsi. Nella fase successiva, quando oramai questo allineamento non era più indispensabile ha assunto una direzione molto più oggettiva, molto più marcata, molto più indipendente. 

(Un ricordo di Ezio Mestrovich?)

Ezio Mestrovich è stato per me un personaggio straordinario, una persona che univa ad un altisismo livello intellettuale, un non minore livello di empatia e di comprensione. È un vero peccato che ci abbia lasciato così presto. Abbiamo perso molto con Ezio Mestrovich.

(Quarant’anni di giornalismo, qual è il primo reportage che si ricorda?)

Beh, indubbiamente, è il viaggio di Sandro Pertini a Belgrado e l’incontro con Tito. Fu un reportage che, come dire, oltre a entusiarmarmi sul piano personale, fu anche molto ricco sul piano personale. All’inizio c’era molta freddezza. I giornalisti più anziani di me concordarono. Alla fine dell’incontro, invece, evidentemente era nata, io direi, quasi un’amicizia, ammesso che possa essere...

(Una forma di simpatia?)

Una forma di simpatia. Infatti poi si vide Pertini che sulla tomba piangeva quando Tito morì.    


(Come si svolse il tutto? Anche per capire com’erano i tempi...)

Allora, mi venne dato l’ordine di andare a Belgrado all’incontro con Pertini. Mi riempirono le tasche di soldi perché era urgente per pagare l’aereo e andai a Belgrado. Lì Tito era ormai anziano e allora era invalsa l’abitudine che non andasse più a salutare gli ospiti alla stazione... all’aeroporto bensì li accolse al Beli Dvor. E qui, come detto, il primo incontro fu abbastanza freddo. Non lo dico io, che ero da pochissimi anni nel giornalismo, ma me lo disse, per esempio, Silvano Daluppi che era rodato corrispondente de “L’Unità” da Belgrado. E quindi si vede che fra i due nacque, come dire, un feeling che poi si vide anche al momento della foto storica del funerale quando Pertini piange sulla bara... ma per me l’importante è, il fatto è questo, che dopo Belgrado Pertini andò a Ragusa, a Dubrovnik, e lì accolse una delegazione... innanzitutto una delegazione di suoi compagni di pena, credo a Ventotene, sloveni che parlavano italiano. Era anche interessante vedere questa gente che si sforzava di parlare l’italiano e che a Pertini dava del voi. E poi, fatto direi più importante, accolse una delegazione dell’Unione Italiana, diretta dall’allora presidente Mario Bonita. E naturalmente io ero fra la stampa. A un certo punto, finito l’incontro, eravamo nel complesso dell’armata popolare dell’esercito di Kupari... a un certo punto finito l’incontro, molto commovente, Pertini abbracciò Bonita, era bello da vedersi perché Bonita era alto una testa più di Pertini. A un certo punto, come dire, da pivello, presi il coraggio a due mani e all’ambasciatore italiano che seguiva Pertini che se ne andava... per le scale, saliva una scalinata... disse, penso fosse Walter Maccotta, dissi: “Ma signor ambasciatore, ma il presidente mi darebbe una dichiarazione?” L’ambasciatore fece due passi, andò da Pertini, gli parlò all’orecchio, Pertini si girò e mi disse: “Venga qua, giovanotto.” E mi diede una dichiarazione. Quindi fu un piccolo colpo. Ottimo inizio della mia carriera di giornalista. È un fatto che quando ci penso mi commuove ancora. 

(La guerra. Come giornalista, come ambiente, cosa si ricorda. Sì, la guerra d’indipendenza croata.)

Mah, io al tempo dell’azione... tempesta ero caporedattore per cui, come dire, l’ho vissuta in maniera diretta. L’ho vissuta in maniera diretta anche prima perché man a mano che le cose si muovevano sul fronte un sempre maggior numero di colleghi veniva richiamato... noi non eravamo in tanti.. sua ben chiaro... veniva richiamato a fare il militare e la cosa si è poi acutizzata con l’Operazione tempesta quando si minacciava che la redazione fosse sguarnita e, come dire, io ho preso dei provvedimenti e ho chiamato chi di competenza e ho detto “per piacere, lasciate la gente che lavora a ‘La Voce’ lasciatela qui perché altrimenti io non posso garantire l’uscita del giornale. E dall’altra parte il funzionario mi rispose: “Mi mandi l’elenco.” E, tranne un ragazzo, tutti gli altri rimasero ai posti di lavoro quindi, come dire, “La Voce” ha vissuto quest’esperienza in questo modo.

(Si ricorda se in quel periodo avvenivano segnalazioni su articoli o in qualche maniera forme di pressione oppure di reazione per alcuni tipi di articoli?)

Negli anni precedenti, sì. Però tenga conto che, ahimè, in tutti noi, me compreso, c’era un certo livello di autocensura. Di certe cose non si parla. Ricordo un particolare curioso... Ai tempi della... in cui era caporedattore Ezio Mestrovich, un MIG cadde vicino Parenzo in un campo, un MIG jugoslavo e la notizia fu data dal “Piccolo” di Trieste. I giornali jugoslavi non scrissero una riga però, il giorno dopo, noi uscimmo con la notizia. Mestrovich si prese la responsabilità di dare la notizia e qualche giorno dopo si presentò un ufficiale dei servizi di controspionaggio a chiedere spiegazioni e Mestrovich gliele diede. Poi, il giorno dopo, due giorni dopo, convocò il collegio... tutto finì lì naturalmente... convocò il collegio e gli chiedemmo: “Come la xe andada?” E lui dice: “Ben, l’ufficiale è gentiluomo.” E dunque finì lì ma erano già tempi nuovi. Nei primissimi anni del dopoguerra ricordo una disavventura causata invece a un altro.... nel dopoguerra della seconda guerra mondiale... una disavventura  toccata al giornalista Bruno Picco, triestino, che rimase tutta la vita a Fiume ma senza imparare il croato o imparandolo molto male che nell’intestazione del giornale c’era la scritta “Morte al fascismo, libertà ai popoli”. Questa scritta si vede che veniva rinnovata di giorno in giorno nel piombo e lui, una sera sciagurata, invece di “Morte al fascismo” uscì il giorno dopo “Forte al fascismo”. Anche se “forte a” non vuol dire niente però. Beh, seguirono tuoni e fulmini. Fu convocato al Komitet e ci fu una lavata di capo per tutti i dirigenti de “La Voce del Popolo” e lui si prese una multa che mi pare fosse la metà del suo stipendio e la cosa finì lì. Questo per dire quanto i tempi erano cambiati. 

(E invece il governo anche dopo la guerra d’indipendenza croata, la guerra patriottica, il governo HDZ, c’erano comunque delle situazioni di tensione. Non ci furono a “La Voce”? Non subì in nessun modo delle pressioni di un certo tipo?)

Ma, guardi, il governo tentò di premere su “La Voce”, sull’EDIT, applicando la famosa clausola della dogana sulla rotativa ma fu, come dire, una manovra di cui io adesso, in questo momento, non ricordo i particolari. Devo dire una cosa che.... 

(Cioè? Ce la spieghi.)

Mah, la dogana rotativa era stata acquisita dall’Unione Italiana in esenzione di dogana. 

(Questo a metà anni novanta?)

Questo a metà anni novanta quando ci fu il rinnovamento de “La Voce del Popolo” e poi, successivamente, si voleva che venissero pagati i diritti di dogana che erano una cifra iperbolica. Poi naturalmente se ne parlò e la cosa finì lì e i diritti non furono pagati.

(Era in comune con il “Novi List”?)

Era in... la proprietà doveva essere dell’Unione Italiana perché l’acquisizione della dogana era un modo dell’Italia per aiutare le finanze dell’EDIT. 

(Quindi dall’Italia?)

Dall’Italia. Era comunque, se non vado errato, una Rockwell, una macchina americana. Comunque era l’accordo fra non mi ricordo...

(Fra i governi?)

Fra i governi, sì.

(Era un accordo tra il governo italiano e il governo croato per l’EDIT però, in un certo momento...)

...Si tirò fuori questa storia della dogana e, secondo me, chiaramente era un modo per premere sull’EDIT. Ma poi, appunto, la cosa si aggiustò non se ne fece nulla. Per onestà devo aggiungere che pressioni immediate del governo su quanto si scriveva – o non si scriveva – o sulla posizione da assumere, ai miei tempi almeno, non ce ne furono mai.  Semmai ci furono pressioni da parte di altri soggetti che creavano altri problemi.

(Occorre specificare, però, che il “Novi List” stampava il proprio giornale sulla rotativa dell’EDIT che era dono del governo italiano.)

Sì, ma io le finezze giuridiche non le conosco ma so che questo era assolutamente. 

(Io direi che possiamo andare a un altro capitolo, completamente, giusto anche per andare sulla fine. Lei diventa un attivista dell Comunità degli italiani. Insomma, è stato un attivista e lo è ancora. Ci parli di questa esperienza. È stato anche vicepresidente della Comunità e poi negli anni dopo la pensione ha continuato ad essere molto attivo. Ci parli dell’esperienza di essere attivista a livello della comunità.)

Bah, sì, io sono stato per un mandato vicepresidente al tempo in cui era presidente la signora Orietta Marot (?). È stata un’esperienza bella, molto positiva, e certamente, come dire, i rapporti all’interno della comunità minoritaria sono, talvolto, un po’ mossi. E di questo ha, come dire, talvolte su certi questioni la presidenza dela Comunità si era trovata in rotta di collisione con l’Unione Italiana. I dirigenti dell’Unione Italiana aveva le loro ragioni, la Comunità aveva altre ragioni, per cui come dire è stato un periodo anche abbastanza vivace. Poi le cose, come dire, il fatto è che fare i dirigenti di comunità non è assolutamente facile. C’è molto lavoro, mancano le strutture... mancavano... le strutture sprattutto in quanto a personale. Mancavano i soldi. Si faccia i conti che solo l’affitto della sede costa, mi pare, sulle 8000 kune al mese, quindi non sono facilmente reperibili. Non erano facilmente reperibili. Poi, diciamo così, c’è stato... c’è stato... forse uno dei cambiamenti è subentrato con l’avvento di Marin Cova a presidente dell’esecutivo della Comunità e poi ci sono  state le elezioni ed è venuta una nuova compagine. Io adesso faccio parte dell’assemblea quindi io ho molte meno incombenze e obblighi di quanti non ne avessi prima. E direi, come dire, la rotta di collisione è stata evitata.

(E come vede la Comunità? Quale futuro per la Comunità?)

Io, come dire, vorrei... sono moderatamente ottimista. Mi piacerebbe però esserlo di più. Noi dobbiamo, non solo a livello di Comunità, forse anche essenzialmente ancora di più a livello di Unione sentirci e ragionare da italiani con tutto il rispetto per tutto il resto. Direi in questo senso siamo ancora deficitari. Dobbiamo imparare a ragionare da italiani sia nei concetti e se vogliamo anche nella lingua, cose che direi oggi è troppo trascurata. Ripeto, penso che l’attuale presidente sia stando molto da fare e vorrei che tutti i suoi sforzi avessero successo.

(Signor Simonovich, grazie per la sua preziosa testimonianza e grazia per averla condivisa con noi.)

Grazie della vostra pazienza. Grazie di averme ciamado e se podé venir anche voi in Comunità, venide più spesso che podè. 


