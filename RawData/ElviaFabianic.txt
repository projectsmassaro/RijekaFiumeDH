Interview with Elvia Fabijanić made by Gianfranco Miksa and Vanni D’Alessio (November 9, 2019). Transcribed by Angelo Massaro (March 7, 2021).


Mi chiamo Elvia Fabijanić, nata Česak il 6 giugno del 1932 a Fiume. La mamma fiumana, diremmo patoca, il padre austriaco, nato a Vienna, venuto a Fiume nel 1929. Ha ricevuto la cittadinanza italiana, si è sposato con mia mamma e io sono nata. Dunque io da parte di padre ho radici austriache, c’era anche la mamma del mio papà, cioè la nonna paterna che viveva ad Abbazia ma è morta mentre io ero piccola  e non mi ricordo. Cioè non ho dei ricordi da parte dei parenti di mio padre, invece la mamma fiumana patoca ha lavorato alla fabbrica tabacchi. Io sono vissuta con la famiglia di mia madre perché mio padre s’è ammalato di tubercolosi così che c’erano dei problemi diciamo finanziari, e così ho vissuto con la nonna e due sorelle della mamma finché il papà è vissuto. È morto quando io avevo sette anni però posso dire di aver avuto una bellissima infanzia perché le sorelle della mamma, che non erano sposate, si sono occupate con tanto amore di me e anche la nonna. Così che la mia infanzia è trascorsa felicemente con questa famiglia e anche gli amici del papà, che erano poi i santoli al mio battesimo, si sono presi cura di me e fino che sono rimasti a Fiume, si sono sempre occupati del mio benessere. E dopo diciamo l’infanzia è stata bella finché non è venuta la guerra. La guerra naturalmente mi ha parecchio impressionato, avevo paura dei bombardamenti, bisognava correre nei rifugi, certamente non ho dei bei ricordi di quel periodo. Non vedevo l’ora che finisse la guerra, sperando che dopo la guerra si sarebbe stati meglio ecco… Non è stato proprio così. In ogni modo, nel 1945, Fiume è stata liberata, mi ricordo quando la mamma m’ha detto che la guerra era finita, ero molto felice, però quando sono venuta a contatto con queste persone che hanno combattuto per liberare Fiume, sono rimasta un po’ scioccata perché naturalmente non era l’esercito diciamo normale e così via… Per la prima volta in vita mia ho visto le opanke e sono rimasta veramente scioccata dagli abiti e da questo tipo di scarpe e così via. Ero parecchio spaventata, non ero proprio piccola, avevo tredici anni però lo stesso, in quel periodo, avere tredici anni significava essere ancora una bambina. Adesso si è molto più maturi a questa età, così che ero molto spaventata perché questo per me era una cosa sconosciuta e penso che ciò che non si conosce fa sempre un po’ di paura. Così che ho passato un periodo piuttosto difficile, avevo paura di uscire di casa e così via. Ho finito la seconda media però ho delle lacune, ho dei ricordi molto confusi…

(Ci dica… adesso abbiamo menzionato la scuola, lei ci dica questa realtà di cui ha parlato, a cui lei era abituata prima della guerra e che comprendeva anche la sua vita da alunna di scuola. E quindi ci ricordi le scuole che ha fatto e le atmosfere che riesce a ricordare…)

Sì, questo mi ricordo bene, dalla prima alla quinta classe ho frequentato la scuola Alessandro Manzoni a Cosala. Questa stessa scuola ha frequentato la mia mamma che è stata costruita al tempo dell’Austro-Ungheria. Penso che sono stati anni felici come ho detto. Frequentavo la scuola, mi trovavo bene con le amichette e gli amichetti, ci si divertiva e mi sentivo felice ecco. Poi sono finita alla quinta classe, ho superato l’esame d’ammissione e c’erano le scuole medie, si chiamavano scuole medie uniche, tre anni. E sono stati anni piuttosto difficili perché durante le lezioni c’erano le incursioni aeree così che dovevamo abbandonare la scuola, correre nei rifugi e così via. Era un poco complicato però lo stesso, diciamo, ci si divertiva tra noi giovani. Ho finito la seconda media nel ’45…

(Prima di parlare dei bombardamenti, di cui parleremo tra poco e dell’esperienza della guerra, ci può dire qualcosa… Lei andava a scuola a Cosala?)

Sì.

(Quindi lei abitava in quella zona, giusto?)

Sì.

(Ci può dire qualcosa della casa dove abitava e del luogo, dell’atmosfera di Cosala in generale. Com’era Cosala ai tempi delle sue scuole elementari e prima fino all’inizio delle medie e fino alla guerra?)

Diciamo che era un po’ fuori città in quel periodo, però si viveva bene, si viveva tranquilli. I rapporti con i vicini di casa erano ottimi, ci si visitava… Si viveva relativamente bene, non nella ricchezza ma si viveva agiatamente.

(In che lingua parlava lei? Lei parlava solo fiumano ma c’era qualcuno a Cosala, c’era anche una parte di popolazione croata oppure no?)

Dunque io le dirò quello che so io. Io a casa ho parlato sempre fiumano e i vicini di casa erano tutti fiumani. Diciamo che io provengo dalla famiglia dei Di Racca (? 9:18), il mio bisnonno Di Racca era proprietario di buona parte di Cosala, poi lui diciamo era un giocatore e così mi hanno raccontato, ha perso parte dei terreni però ha ugualmente lasciato a ogni figlio e figlia dei bei pezzi di terreno, case e così via. Così che lì attorno eravamo tutti parenti, diciamo, e si stava benissimo. C’era la famiglia Polić, che abitava un po’ più distante, che era croata con cui avevamo buoni rapporti però parlavamo fiumano. Io non ho avuto occasione di sentire il croato e così via fino al ’45. 

(E i giochi in strada?)

Non mi lasciavano giocare in strada [ride]. Un po’ perché il papà era morto, non saprei, mi tenevano abbastanza in casa, avevo tantissimi giocattoli e venivano le amichette a giocare con me, e poi anche veniva un cugino ogni giorno dopo scuola veniva a casa della nonna e così anche lui giocava con me. In strada devo dire la verità poco. 

(Si ricorda un avvenimento, un fatto, speciale legato a Cosala? Non so la chiesa di San Romualdo? L’inaugurazione, l’apertura?)

Diciamo che per ciò che riguarda l’apertura non mi ricordo, ero piccolina. Ho le foto perché il mio papà ha fotografato la chiesa in costruzione, questo ho le foto però dopo… e forse anche ha fotografato l’apertura però di questo io non mi ricordo. Io ho fatto lì la prima comunione e andavo al catechismo al pomeriggio e anche la domenica ci raccoglievamo nel cortile della chiesa e giocavamo. Ecco lì avevo l’occasione di essere in compagnia mullaria (? 12:14). 

(Ci può dire qualcosa sulla scuola? La scuola era pure abbastanza recente ma comunque lei abitava abbastanza vicino alla scuola…)

Sì, sì. Vicino abitavo alla scuola

(Quindi vicino alla strada principale?)

Sì, sì, sì.

(Quindi andava a scuola a piedi?)

Sì, sì. In ogni modo, c’era l’autobus numero 4, come anche adesso, e andava fino alla curva prima della scuola, lì c’era l’ultima stazione. Noi chiamavamo da Pučikar perché lì c’era il negozio del fornaio Pučikar e allora l’autobus andava fino a Pučikar. Qualche volta prendevamo l’autobus, ma una volta si camminava molto diciamo che si andava a piedi, poi quando scendevamo in centro io volevo fare sempre tutto il molo Lungo e so che qualche volta la mia mamma era un po’ seccata perché si perdeva tempo, i lavori e così via. Insistevo, mi piaceva già quella volta camminare e ogni volta in centro, quando andavamo per comperare qualcosa e così via, dovevamo fare tutto il molo Lungo. 

(Durante i bombardamenti correvate nei rifugi?)

Sì 

(E dov’erano i rifugi?)

Un rifugio era lì vicino il cimitero, un altro rifugio era sopra a Pulac dovevamo salire diciamo e così…

(Comunque non vicini?)

No, no. Non erano vicini, no.

(E può raccontarci come avveniva? Correvate, com’era l’atmosfera la situazione quando avveniva l’allarme?)

Dunque si scappava, ci si raccoglieva in questi rifugi, si parlava e si aspettava che l’allarme cessasse. Poi si guardava cosa era successo e Cosala non era mai stata colpita dalle bombe. Sono cadute, sì, delle bombe vicino ma dove non c’erano case. Alcune erano anche rimaste inesplose, però dei danni in questo senso Cosala non ha avuto. 

(Qualche altra memoria? Lei ha detto che la guerra è scoppiata quando lei era in seconda media, che anno era?)

Seconda media era l’anno scolastico ’44-’45. 

(E quindi quello fu l’anno dei bombardamenti e lei si ricorda bene di questa situazione?)

Sì, anche in prima media c’erano già i bombardamenti. In quinta elementare no. In prima media la scuola è dove adesso è il ginnasio croato dietro Bonavia. 

(Ci ricordi un po’ della scuola media. Qualche ricordo del periodo di scuola, anche non legato alla guerra, dei suoi compagni, dei professori o qualche evento?)

No, perché torno a dire, si veniva a scuola c’era un’ora di lezione ed “ecco l’allarme”. Noi non facevamo altro che correre in rifugio, tornare a scuola e così via. Si aveva poco tempo e così. Diciamo che l’unica cosa che mi è rimasta impressa è stata l’ultimo giorno della seconda media, quando abbiamo finito la scuola, non mi ricordo le lezioni, ero molto scioccata di tutti questi avvenimenti, forse appunto perché sono stata tirata un po’ in bambagia diciamo… Solo so che la capoclasse, che era la professoressa d’italiano che si chiamava di cognome Mauro, ci ha detto: “Vi saluto perché l’anno prossimo non sarò più io a insegnarvi l’italiano né ad essere la vostra capoclasse”. Questo mi ha molto impressionato e di questo mi ricordo bene. Poi il resto so che quando dovevo frequentare la terza media, siccome ero parecchio impaurita e così via, la mamma mi ha iscritto dalle suore benedettine qui sopra. Così che io ho cominciato a frequentare la terza media dalle benedettine e poi le benedettine hanno deciso di unire la terza media e la prima magistrale. Così che alla fine non ho sostenuto gli esami della terza media ma quelli della prima magistrale. Così che ho finito l’anno scolastico ‘45/’46 dalle benedettine, terza media e prima magistrale. 

(Ritorniamo ancora un secondo al periodo scolastico, si ricorda le deportazioni fasciste della popolazione ebraica?)

Dunque così. A Cosala, c’era la scuola elementare dei cristiani e poi c’era la scuola degli ebrei. 

(Scusa la interrompo, era una classe?)

Sì, non saprei se era una classe sola o più, ma c’erano parecchi alunni. 

(Dunque all’interno della scuola Alessandro Manzoni c’era una classe…)

Sai dov’era la scuola? L’entrata principale entravamo noi e quella a lato dov’è adesso è anche la sala insegnanti, sai quella porta a lato? Eh, lì c’era la scuola degli ebrei.

(Dunque un’entrata secondaria …)

Sì, un’altra entrata avevano. 

(Si ricorda qualcosa di questa classe, di questi ragazzi?)

Mi ricordi dei ragazzi perché noi tutti quanti avevamo le cartelle e le portavamo in mano. Tutti gli ebrei avevano già allora le cartelle in spalla. 

(Lo zaino?)

Non era zaino perché era fatto anche di pelle proprio come una cartella, solamente che aveva anche le bretelle così che noi sapevamo chi era ebreo e chi no, da come portava la cartella.  E poi è stato un momento, non li ho visti, non lo so. E ho chiesto alla mamma e così lei mi ha detto di stare zitta. Diciamo che si aveva paura. Io ho vissuto in un periodo proprio quando si aveva parecchia paura. Prima dei fascisti, dopo del nuovo regime, ci si sentiva sempre, in un certo senso, nemici. 

(Senta ma questi ragazzi che entravano nella scuola erano di varie età. Ma loro non avevano rapporti? Non riuscivano a conoscere qualcuno?) 

No, no, loro si tenevano sempre separati così che non avevamo dei contatti. Qualche volta veniva per prendere qualche alunno a chiedere del gesso e così via, ma proprio dei contatti no. 

(Comunque erano dei bambini esattamente come lei?)

Ma certo, giocavano anche loro ma si tenevano tra di loro. 

(E si ricorda ancora qualche sopruso di stampo fascista?)

Non credo… Perché diciamo che se anche qualcosa succedeva i miei sicuramente non me lo dicevano. Si è parlato quando sono stati fucilati una decina di persone vicino al cimitero perché erano in prigione, non saprei per quale motivo… e c’è stata una rappresaglia dei partigiani, hanno ucciso mi sembra un ufficiale tedesco e allora dalla prigione sono state prelevate dieci persone e le hanno fucilate. Questo così qualcosa sono riuscita a sentire, probabilmente sono successe anche altre cose ma purtroppo io ho vissuto al di fuori della realtà di ogni giorno. 

(Un altro argomento che ci interessa molto sono i partigiani. Immagino che i suoi coetanei, anche quelli più vecchi, andavano nelle file partigiane? Oppure sapeva di storie oppure l’idea che aveva da ragazzina ancora prima della fine della guerra di questi partigiani?)

Dunque, io sentivo parlare di ribelli ma non sapevo altro. 

(Troppo piccola per conoscere qualsiasi persona…)

Assolutamente. Direi i miei mi tenevano lontana da tutto ciò che potrebbe essere pericoloso. In ogni modo i miei erano anche molto legati alla chiesa, religiosi, di stampo antico diciamo. 

(E l’idea dei partigiani che si è fatta invece quando ha visti?)

Sì, appunto quando li ho visti sono rimasta scioccata, non avevo la più pallida idea, purtroppo, di tutto ciò che era successo.

(E nell’anno di scuola, questo che lei ha fatto, non ha visto le differenze tra la seconda e la terza media perché ha detto che lei è andata dalle benedettine, però si ricorda di quell’anno… lei ha parlato di questa insegnante che prima vi aveva già dato l’addio ma durante l’anno alle benedettine ci furono compagne che andarono via? Si ricorda qualcosa di questo anno che comunque era un anno difficile di guerra, di dopoguerra e lei comunque era una ragazzina, andava a scuola però vedeva delle cose che succedevano legate a questo periodo di grande cambiamento?)

Sì, sì, certo. Diciamo che non era facile perché mancava il cibo, così che si doveva arrangiarsi per mangiare e così… Però diciamo l’atmosfera era serena, le suore cercavano di fare il possibile. Io andavo al mattino e tornavo la sera, così che avevo lezione sia al mattino che al pomeriggio, però avevamo anche le ore di riposo quando giocavamo perché il collegio aveva un bel parco dove ci si poteva divertire. Io purtroppo non so tantissime cose di questo periodo che chiamiamolo buio perché, appunto, a casa mi dicevano pochissime cose. 

(Ma un coetaneo che era andato in bosco, entrato nelle file partigiane, un suo coetaneo di diciassette, diciotto anni lo conosceva?)

No, veramente non ho conosciuto nessuno che è andato. Dopo penso ho sentito parlare di persone che andavano nel bosco e così via, ma no, non ho conosciuto nessuno. 

(E Cosala, dopo la guerra, ha visto dei cambiamenti che succedevano nel luogo che abitava? Anche visivi, non solo delle persone che forse andavano via ma anche quello che si ricorda di come cambiava Cosala… perché lei un po’ ha abitato là alcuni anni?)

Sì, sì, ho abitato come no. Sì, diciamo i cambiamenti, ciò che più di tutto mi ha colpito: l’esodo. Parenti, amici che se ne andavano, anche io speravo di andare. La mia mamma anche aveva optato. Si parlava soprattutto di andare in Italia, tutti… non tutti, ma buona parte, tutte le persone si preparavano ad andare in Italia. La mia mamma, che lavorava in fabbrica Tabacchi, aveva già il posto assicurato e aveva diciamo scelto Lucca come la futura destinazione e così via. Poi è cominciato l’esodo e la gente partiva, noi abbiamo optato, si aspettava la soluzione positiva e così via che non è purtroppo mai arrivata. Ed è stato un periodo terribile perché il lacerarsi delle famiglie, abbandonare le amicizie e così via è terribile. È una tragedia, una tragedia che non si può dimenticare e che fa sempre male al cuore, anche dopo tanti e tanti anni. Manca tantissimo… Mancano le persone con cui si è vissuti, con cui si è cresciuti. 

(Lei ha detto che ha fatto quest’anno da terza media e primo magistrale alle benedettine…)

Sì.
(Prima di diventare maestra, lei ha proseguito questi studi di magistrale sempre dalle benedettine o…)

No, no. Hanno chiuso la scuola delle benedettine. Penso che per questo loro hanno deciso di fare questi due anni scolastici in un anno, così che abbiamo avuto lezioni di mattina, sera, pomeriggio… Abbiamo proprio lavorato tantissimo, e dopo hanno chiuso, le madri benedettine sono andate anche in Italia. È stato chiuso non so se subito o un po’ più tardi hanno fatto il collegio per gli studenti che venivano da fuori di Fiume.

(Hanno chiuso per quale motivo? A causa delle nuove autorità?)

Le autorità perché era una chiesa gestita dalla scuola [ride], era una scuola gestita dalla chiesa. E certamente che nel ’45 questo non andava bene. 
(Quindi dal ’46 in poi lei continuò gli studi magistrali?)

Sì, sì, normale.

(Dove? Al centro città, il Rossi, qual era?)

Adesso dov’è… la facoltà di marineria. E ci racconti questo periodo di scuola, chi erano i suoi compagni, anche là visse dei cambiamenti, chi erano questi suoi compagni di classe che poi si preparavano alcuni ad insegnare e le avrebbe avute come insegnante, altre sarebbero andate via…)

Sì, dunque non eravamo una classe numerosa, non saprei, dieci, dodici, dunque già c’erano tante persone che erano andate via e così. Però, anche queste che frequentavamo la scuola, i genitori avevano optato  così che mi ricordo che il professore di lunga croata era il professor Peruško (? 30.58) che era un bravissimo professore. Voleva assolutamente maltrattarci con la lingua croata così lui diceva: “Voi tutti andrete in Italia e non vi voglio maltrattare” e così ci insegnava qualche cosa però ho avuto un insegnamento del croato molto approssimativo, lei cui conseguenze le ho avuto più tardi quando io purtroppo in Italia non sono andata. E sono rimasta qui, ho lavorato quattro anni come maestra nelle scuole elementari italiane, e poi ho avuto la spudoratezza di iscrivermi a Zagabria in biologia e chimica senza sapere che stanica è cellula. Così quando sono stata alla prima lezione, ero presente… io capivo solo stanica perché sapevo della stazione ferroviaria e dicevo: “è inutile che ascolti perché questa deve essere una lezione di traffico, io ho sbagliato aula”. 

(Ci parli di questo primo periodo tra il primo tirocinio e questi primi quattro anni di scuola prima di andare a cercare di studiare…)

Sì, ho fatto le magistrali, mi sono trovata bene, abbiamo studiato, ci siamo anche divertiti. Facevamo delle gite e così via, eravamo allegri, e però sempre con il pensiero andremo in Italia, andremo in Italia. 

(In che anno finì le magistrali, se lo ricorda?)

‘49/’50. 

(Quindi era ancora il periodo delle opzioni e quindi molti professori e compagni partivano?)

Sì, difatti così, l’anno scolastico dell’ultimo anno, non è finito il quindici giugno ma è finito il quindici gennaio. Hanno accorciato di sei mesi l’anno scolastico perché c’era mancanza di insegnanti, perché tra l’altro c’era l’Informbiro e nelle scuole erano molti insegnanti venuti dall’Italia. Io avevo: come professore di storia, Panfilo Colaprete Toscano; il professore di pedagogia Ernazza; il professore di geografia Musumeci; il professore di filosofia De Micheli; il professore di matematica Bernardi; erano tutti professori venuti dall’Italia. Poi con l’Informbiro chi è finito in Goli Otok, chi è tornato in Italia, questo non saprei, in ogni modo c’era penuria di insegnanti così ho finito le magistrali e ho cominciato subito a lavorare. 

(Comunque erano tutti professori dall’Italia a costruire il socialismo…)

Beh, loro credevano così. 

(E c’erano dibattiti, discussioni… queste questioni del socialismo, per un’alunna che allora andava a scuola e che magari in un altro paese non sarebbero rientrate, lei si ricorda che c’era una pressione da questo punto di vista? Anche di trasmettervi queste parti o diciamo almeno idee sulla costruzione di questa società socialista?)
Sì, sì, tanto che io sono finita in carcere. [ride]

(Ci racconti…)

Facevo la terza magistrale. 

(Scusi in che anno siamo?)

Dunque ’48-’49. Ho iniziato la terza magistrale e sui libri di testo sulla prima pagina c’era la fotografia di Tito che a noi non piaceva. E allora l’abbiamo tolta e l’abbiamo gettata nel cestino della spazzatura, dunque diciamo proprio cose da ragazzini. Il bidello ha trovato nella spazzatura le fotografie di Tito e probabilmente ha denunciato la cosa e così via. In ogni modo, una mattina, durante le lezioni, sono venuti due uomini con il preside e il professor Schacherl, e mi ha chiamato e mi ha detto di seguire queste dure persone e siamo finiti in casa dell’OZNA. Noi la chiamavamo casa Vittoria vis-à-vis San Vito, la casa gialla…

(Non era solo lei?)

Diciamo ci hanno presi uno per uno, non insieme. Ci hanno diviso, così che io ero sola con queste due persone e così. Ed è iniziato l’interrogatorio e così loro volevano sapere di chi è stata l’idea che pensavano che ci fosse dietro un motivo politico di qualche personaggio dell’Informbiro, così qualcosa. In ogni modo, io non ho voluto dire chi è stato il primo a fare questo e mi hanno abbastanza tartassato e così via. Poi siccome non ho ceduto, la sera mi hanno accompagnato in carcere e sono rimasta in carcere per due giorni. Ero nella cella con le donne che fanno il mestiere più vecchio del mondo, che sono state molto carine con me e così via. 

(L’interrogatorio era in italiano o in croato?)

In italiano.

(E si ricorda ancora qualche particolare di questo interrogatorio? )

(Beh, è una cosa un po’ difficile. Sì, mi ricordo le lampade che mi mettevano verso il viso, poi mi hanno portato giù nei sotterranei e mi hanno detto che lì sono le celle di tortura e così via… e se non parlavo mi avrebbero torturato e così. 

(Le hanno chiesto qualcosa sulla sua ideologia politica: Tito, Stalin?)

Ma se uno getta via la foto di Tito si sa cosa pensa. Loro volevano sapere chi sta dietro a questo atto, ecco. 

(Di Stalin non le hanno chiesto niente?)

No. Solo cercavano di mettermi paura, questo senz’altro ed è il mio modo di pensare era chiaro. Se uno fa questo vuol dire che non è contento della situazione in cui vive. 

(Ma chiedeva se era socialista o cosa pensava del socialismo?)

Io neanche sapevo che esiste il socialismo, io volevo andare in Italia e basta. 

(Allora lei sapeva che era un’optante, la cosa quindi era chiara…)
Sì, appunto.

(Quale fu l’epilogo? Come si risolse la cosa?)

Dunque, il giorno dopo la mamma mi porto del latte in prigione. Però ha dovuto correre prima di sapere cos’era successo perché nessuno le aveva detto, io semplicemente non sono tornata da scuola. Dunque il terrore che vigeva: lei è andata in casa dei miei compagni e nessuno si è azzardato a dire che io ero andata via con due uomini. Nessuno sapeva niente e tutti avevano visto, la paura… Sono cose che bisogna provare, è difficile capire quando non si sono provate queste cose. Così che la mia mamma non capiva, nessuno sapeva. Nessuno voleva dire niente, dopo non so come ha scoperto che sono in carcere e il giorno dopo mi ha portato del latte. E dopo mi hanno ancora interrogato, ho fatto ancora una notte, poi mi hanno detto che potevo andare a casa. 

(Come mai? Le dissero qualcosa?)

No, potevo andare a casa e dopo, come punizione, l’uno di condotta. 

(Tornò a scuola…)

Sono tornata a scuola, probabilmente hanno appurato che dietro a questo atto c’era solo una ribellione di ragazzi e non un atto politico. 

(Dunque una ragazzata?)

Una ragazzata, ecco. Così che abbiamo avuto questo, solo uno di condotta.

(Si ricorda come fu tornare a scuola? Che cosa provava? E poi era stata l’unica in carcere?=

No sono stata in carcere ancora una, una certa Laura. È stata anche lei, mi sembra un giorno meno di me, e così. Niente, siamo tornate in classe, tutti terrorizzati, abbiamo guardato bene di parlare e abbiamo fatto finta che non sia successo niente perché tutti interrogati siamo stati, penso, cinque di noi e chi è stato interrogato era terrorizzato. Perciò ci siamo guardati bene dal fare commenti. 

Prima ha parlato delle opzioni, qual era il motivo per cui l’opzione di sua madre è stata respinta?)

Tutti con la stessa diciamo spiegazione: di madrelingua croata. La sorella di mia mamma l’ha ricevuto, mia madre era di madrelingua croata, la sorella no. Tutti diciamo Bulva… tutti queste persone che conosco che hanno optato, c’era lo stesso motivo. 

(Prima ha menzionato il professore Erminio Schacherl, che ricordi conserva di lui?)

Era un ottimo professore, un pozzo di sapere, e diciamo che per colpa di questa ragazzata, è stato destituito e non era più preside. Però ha lavorato nel Liceo anche se lui è stato tra i partigiani perché ci aveva anche raccontato e così… però lo stesso questa ragazzata l’ha pagata più di tutto lui. E per questo mi dispiace. 

(Ma quando lui raccontava di queste storie dei partigiani o parlava dei partigiani, lui diceva a voi ragazzi che voi eravate tutti optanti…)

Sì, sì. Ma non è che lui ci raccontava, così abbiamo sentito che era partigiano e anche…

(E anche la vostra idea dei partigiani era una idea che magari voi tenevate per sé, però era abbastanza negativa?)

Senz’altro. 

(E quando vedevate uno Schacherl che era una persona che in qualche modo apprezzavate, queste due cose come…)

No, no, ma anche adesso io apprezzo le persone come persone, diciamo che possono avere anche altre idee sia politiche, sia di religione, di qualsiasi tipo, diverse dalle mie. Io sono convinta che ognuno ha il diritto ad avere le proprie opinioni, di avere il proprio sguardo sulla vita e così. L’importante che sia una persona che mi rispetta, una persona che si comporta come si deve, e poi è ateo, è cristiano, è musulmano, ebreo, sono per me cose di seconda importanza. 

(Quindi anche i suoi compagni di classe si ricorda che apprezzavano Schacherl, i suoi compagni di classe?)

Gli volevamo bene, era molto buono.

(In quali anni ha insegnato e che ci dice di questa prima esperienza di maestra? Come iniziò a insegnare?)

Diciamo è stato parecchio difficile perché verso gli italiani c’era un modo di guardare queste persone diversamente, sembravamo tutti fascisti, anche se non lo eravamo assolutamente. Ho avuto anche diversi disguidi, non so se è il caso di parlare di questo. 

(Prego…)

Sì, il primo è stato quello che ho detto a Gianfranco quando è venuto. Quando ho iniziato a lavorare ero minorenne e quando ho presentato i documenti che bisognava dare per avere il rapporto di lavoro, mi  hanno chiesto il certificato elettorale, io gli ho detto che non lo avevo e volevo dire anche perché. Ma non sono riuscita perché, in quel momento, la persona che ha accettato i documenti ha visto in me il nemico numero uno che non va a votare. Così che si è messo a sbraitare, non so neanche cosa mi ha detto, poAi finalmente sono riuscita a dirgli non ero a votare perché non ho il diritto, sono minorenne. E allora si è calmato e ha solo detto: “Ma a chi noi affidiamo i nostri figli”. E poi ho cominciato a lavorare proprio alla scuola di Cosala che in quel periodo aveva quattro classi elementari e otto classi croate dalla prima… o fino alla settima quella volta mi sembra, questo non saprei. Io lavoravo nelle scuole italiane e diciamo c’era un bidello che era sordo però lui è andato dal direttore delle sezioni croate a denunciarmi che mentre lui era in cortile ha sentito che io dicevo agli alunni: “Guardate questi poveri alberi che erano italiani e adesso non lo sono più”. Adesso penso mi conoscete e probabilmente pensate anche voi che questa sciocchezza sicuramente non l’ho detta. Prima di tutto perché è una sciocchezza, poi perché ero terrorizzata da tutto quello che mi è successo. Immaginate se poi potevo dire qualcosa di simile. Sì, questo è molto difficile di dimostrare perché una volta, quando si faceva una denuncia, non si andava tanto per il sottile, si credeva alla denuncia e non a quello che diceva il denunciato. E ho anche dimostrato al direttore che il bidello è sordo perciò non poteva sentire. Nel bene o nel male ci sono state delle conseguenze, sono stata chiamata lì, qui, ma anche per questo, tutti questi miei ricordi… vivere così non è semplice ecco.

(Il direttore chi era in quel periodo, si ricorda?)

Il direttore della scuola era (?50:00), si che mi ricordo perché appunto, avendo io diciassette anni il primo giorno di scuola, sono entrata prima del campanello, no? E mentre salivo sulla seconda rampa delle scale, il direttore scendeva e quando mi ha visto anche lui si è messo a gridare, gridare, gridare e ho capito che dovevo uscire, e così sono uscita. Poi quando ha suonato il campanello, sono entrata con gli altri e mi sono presentata alla maestra che aveva queste quattro sezioni in lingua italiana, e allora lei mi ha accompagnato dal direttore e quando il direttore m’ha visto ha capito che aveva fatto un errore: m’aveva preso per un’alunna. In ogni modo, non è stato facile. Però volevo molto bene ai bambini, diciamo che io sono super soddisfatta del lavoro che ho fatto. Se dovessi ritornare a vivere penso che prenderei la stessa strada, mi piacciono tanto i bambini, i ragazzi, le persone in generale. 

(Ci può dire ancora qualcosa di questo insegnamento, perché lei quindi lo faceva con delle sezioni in lingua italiana in una scuola che era in maggioranza croata?)

Sì.

(E quindi c’erano contatti continui, lei magari era l’unica insegnante e poi ci dirà, e poi anche i rapporti sia con gli insegnanti, al di là di questa storia del bidello, e poi tra i ragazzi…)

Dunque, mettendo i punti sulle i, la maggioranza delle classi era croata. Durante il riposo, nel cortile, si sentiva solo fiumano. Poi, naturalmente, le lezioni erano in lingua croata, ma fuori della classe sentivi solo fiumano. Nient’altro.

(Quanti anni aveva e poi a un certo punto come finì questa esperienza? Perché, a un certo punto, da Cosala…)

Sì, io ero a Cosala, lì sono stata due anni. Poi un anno sono stata alla scuola di Centocelle e poi sono passata alla Gelsi, un anno ho lavorato alla Gelsi. E dalla Gelsi sono andata a Zagabria su consiglio dell’ispettore, in quel periodo l’ispettore delle scuole italiane era Bensi, anche venuto dall’Italia però non l’aveva toccato l’Informbiro. 

(E le classi della Cosala e poi della Centocelle, che erano comunque sezioni in entrambi i casi, erano poco numerose per i bambini che andavano via? Che ricordo ha di quel periodo?)

Diciamo che eran le classi non tanto poco numerose perché diciamo ieri… no l’altro ieri, ho avuto un incontro con i miei primi alunni. Mi hanno portato la foto, ci siamo incontrati dopo settanta anni, sono stati a scuola e così. Erano abbastanza alunni, una ventina di alunni. A Centocelle il numero era minore però le altre classi non erano… però dopo diciamo è calato spaventosamente il numero degli alunni. Questo volevo dire, appunto quando lavoravo alla Gelsi, l’ispettore delle scuole italiane era Bensi e lui mi ha consigliato di scrivere a Zagabria e di andare a studiare a Zagabria qualcosa perché già quella volta avevo… capivo che non sarei potuta andare in Italia e il croato non lo sapevo e a Fiume avrei difficilmente imparato il croato vivendo in un complesso italiano e così sia a scuola, sia a famiglia. In ogni modo, lui ha parlato con me e poi ancora con chi insegnava l’italiano e non aveva le scuole, aveva solo il liceo e c’ha detto: “Dai, andate, andate” e così lei un po’ più vecchia, un po’ più coraggiosa, ha incominciato a informarsi e così via, io l’ho seguita e siamo andate a Zagabria. A Zagabria mi sono trovata molto bene perché finalmente, come italiana, non ero un nemico. A Fiume fino a quel momento, italiana=nemica. Non occorreva altro.

(Era una sensazione che lei viveva nella vita di ogni giorno? Anche fuori scuola?)

Sì, sì. Una volta con un’amica parlavo italiano, un tizio con un coltello ci voleva aggredire. Per fortuna, lui aveva una certa età e noi eravamo giovanissime, ce la siamo date a gambe perché parlavamo italiano. Ma ancora oggi lei sente delle osservazioni che fanno certe persone quando sentono l’italiano. A Zagabria questo non esisteva, tutti mi volevano bene, mi hanno chiamato “Italia” e “Italia” sono rimasta. Per loro non solo Elvia ma sono “Italia”. Mi volevano molto bene, mi sono trovata benissimo, hanno cercato di aiutarmi quando hanno potuto e così via. 

(Quanto è rimasta a Zagabria?)

Quattro anni. 

(E l’intera carriera l’ha fatta alle scuole?)

Sempre  e solo nelle scuole. Quando ho finito gli studi, penso, mi sono impiegata presso le scuole croate…

(Che studi ha fatto a Zagabria?)

Chimica e biologia. 

(Quindi ha finito gli studi sia di chimica che di biologia?)

Sì, sì. 

(E poi quando finì gli studi a Zagabria? Come andò? Tornò qua a Fiume? Che tipo di scelte fece?)

Dunque così, sono tornata a Fiume. Ai tempi miei, quando una volta si andava a Zagabria, si tornava una volta a Fiume. Dunque semplicemente si perdono i contatti e così via… e durante l’estate, andavo in Italia dai miei parenti perché naturalmente che a Zagabria è stato un colpo finanziario, diciamo, per la mia mamma vedova e così. Per quanto anche altri parenti hanno aiutato, ma durante l’estate andavo in Italia così ero assicurata per due mesi.

(Come andava in Italia? Con quali documenti?)

In Italia andavo soprattutto a Recco, vicino Genova, da mia zia, la sorella della mia mamma perché li facevo i bagni e tutto quanto. Poi andavo a Trento che avevo una cugina. Poi andavo a Roma, dove avevo un cugino. Poi a Imola.

(Che anni erano? Lei aveva facilità a passare il confine? Come…)

Una volta l’anno si aveva il diritto di andare in Italia. Ho ricevuto il passaporto un anno prima di andare a Zagabria. Lavoravo alla Gelsi quando finalmente ho ricevuto il passaporto. È stata un’emozione indescrivibile e quando sono la prima volta andata in Italia, quella volta non ci si doveva fermare a Trieste perché era ancora sotto…

(Il territorio libero di Trieste…)

Il territorio libero di Trieste, però quando ho visto la bandiera italiana mi sono venute le lacrime agli occhi e poi dopo ho continuato e sono andata a Genova, a Vincenza… Avevo parenti in mezza Italia diciamo. Ecco in questo senso facevo dei bellissimi viaggi e così. E poi, quando ho finito gli studi, sono venuta a Fiume e mi sono impiegata nelle scuole croate perché prima di andare a Zagabria, ho avuto dei disguidi, chiamiamoli così, con l’Unione Italiana, cioè con i rappresentanti dell’Unione Italiana che non volevano che andassi a studiare a Zagabria. Così che mi sono parecchio arrabbiata, così italiana sempre, in comunità sono ritornata quando mio figlio, come alunno della prima classe, aveva uno spettacolo. Non volevo neppur sentire parlare della comunità. 

(Perché non volevano che lei andasse a Zagabria?)

E questo bisognerebbe chiedere al professore Ilijasić che non c’è più. 

(E quindi lei visse a Fiume questo periodo…)

Diciamo che ho avuto tante traversie, non so quando dovrei parlare per poter…

(Ma come fu insegnare? Lei quindi insegnava biologia e chimica quando tornò?)

Sì, sì.

(Nelle scuole croate?)

Sì, nelle scuole croate. Mi era semplice perché avevo studiato in quella lingua. Anzi diciamo mi sono trovata benissimo a Zagabria. All’esame di microbiologia, il professore spalatino mi fa: “Può rispondere in italiano”, io lo guardo e dico: “Professore doveva dirmelo almeno sei mesi fa, prima che io mi assorbisca tutti quei libroni in lingua croata.” “Adesso io non lo so ma cosa lei pensa che io quegli animaletti so come si chiamano in italiano? So come si chiamano in croato e basta.”

(E ci racconti un po’ delle scuole croate, in quali scuole ha insegnato?)

Ho insegnato prima di tutto Bobijevo, quattro anni, e poi per vent’anni alla scuola Gortan. 

(E il fatto che sapessero che lei fosse della minoranza italiana…)

Che sono italiana, beh dunque, quando io apro bocca in croato tutti sanno che non sono croata, non devo presentarmi. 

(E come era essere un’insegnante italiana che insegnava il croato, che si ricorda?)

Diciamo che lo stesso sono tutti intellettuali che lavorano nelle scuole, non ho avuto problemi assolutamente. Anzi, non per lodarmi, ero una brava insegnante e così che alla scuola Gortan, ero anche vicedirettore e così via, perché ero molto corretta, sempre puntuale e così via. E come insegnante mi conosce Gianfranco, molto severa però ho dato sempre tutta me stessa agli alunni.

(Si può dire che fosse più semplice insegnare nelle scuole elementari croate che in quelle italiane?)

Diciamo così, quando ho preso la direzione della Gelsi, mi è capitato che essendo assente l’insegnante di chimica o biologia, andavo in classe, io dovevo tradurre dal croato in italiano perché la chimica e la biologia nel mio cervello sono in lingua croata perciò dovevo tradurre.

(Sì ma io mi riferivo a questa atmosfera. Lei ha detto che si è trovata sempre bene in queste scuole croate, mentre i primi aveva avuto anche queste difficoltà come italiana. Lei in qualche maniera, come italiana, insegnare alle scuole croate a Fiume era più semplice che insegnare alle scuole italiane in quei primi anni?)

Sì, sì, senz’altro. No, no, nelle scuole croate mi sono trovata bene, ecco. E poi diciamo che la Gelsi aveva bisogno di un direttore e così ero abbastanza scettica, mi aveva chiamato l’ispettrice, la Burašče (1:04:24), mi aveva detto che era stata mia insegnante quando ero alle benedettine e m’ha detto così per questa direzione della scuola Gelsi... io torno a dire avevo ancora sempre un po’ di rancore e così… È stato mio marito che m’ha detto: “Ma dai guarda smettila, ormai sono passati tanti anni. Guarda se ti hanno chiamato, pensa che coloro che tu ami hanno bisogno di te perciò vai”. E così mi sono candidata e ho preso la direzione della Gelsi che anche mi sono trovata molto bene. Ormai quegli anni difficili erano passati e mi sono trovata benissimo anche alla scuola Gelsi, come tutte le altre nostre scuole hanno quattro sezioni in lingua croata, ma mi sono trovata benissimo con tutti.  

(Era un periodo diverso …)

Sì, sì, era un periodo diverso, sì. 

(Abbiamo parlato della sua esperienza d’insegnante nella Jugoslavia socialista e sono diversi periodi che lei ha vissuto, direttamente o anche indirettamente sapendo di situazioni, prima menzionava Goli Otok. Cominciamo da questa prima fase del socialismo jugoslavo a Fiume, lei direttamente dai suoi parenti stretti e amici stretti, non sa di persone che andarono a Goli Otok, ma sa di persone che andarono, altre persone?)

Sì, ho conosciuto, però dei miei parenti nessuno diciamo. 

(Però sa di storie di Goli Otok, di altre persone, ci può dire qualcosa?)

Senta non ha scopo che io ripeta ciò così che ho sentito dire diciamo maltrattamenti e così via, perché nessuno che ha vissuto a Goli Otok me li ha raccontati. Ho sentito che hanno parlato gli altri però non avevo né parenti né amici ma sapevo di Goli Otok. 

(Si sapeva di Goli Otok, c’era una pressione?)

Certo.

(E questa pressione si sentiva soprattutto nella prima fase, ci parli successivamente che tipo di pressione e che tipo di ambiente viveva in una società che comunque insisteva sul socialismo negli sessanta, negli anni settanta?)

Appunto, secondo me… io perlomeno… vivevo sempre sotto una pressione e sotto un’insicurezza. Così dopo questa guerra che è stata e così via, tante persone hanno detto “si stava meglio quando si stava male”.

(Cioè parla rispetto alla guerra degli anni novanta?)

Sì, precedente e così. Forse, diciamo forse, finanziariamente si stava meglio. Per me è stata una liberazione perché io tutti quegli anni ho vissuto sotto una pressione, una paura, non so, un’atmosfera che non mi piaceva. Diciamo che io sono di idee, che qualcuno direbbe senz’altro, socialiste perché io sono per l’uguaglianza dei diritti di tutti quanti. Ognuno deve avere il diritto di studiare, di curarsi, indipendentemente dal suo stato sociale. Diciamo che io ancora oggi… c’è qualcuno che magari sorride, quando vado da un medico, io faccio la fila come tutti gli altri, anche se molti mie ex alunni mi hanno detto: “Ma professoressa ma così, ma colì”. No, io faccio tre ore di fila. Potrei entrare subito ma no, perché io sono come tante altre persone. Però questo è il mio ideale di uguaglianza nei diritti, un altro è la libertà di pensiero e di movimento. 

(Lei non sentì, per esempio nel periodo della Gelsi, quindi negli anni ottanta, c’era un altro tipo di società, non si sentì comunque che c’era una maggiore rilassatezza nella possibilità di vivere in questa città e di insegnare, lavorare nelle scuole?)

No, alla Gelsi stavo bene, però c’è sempre qualcosa dentro che la fa pensare due volte prima di agire. Ecco, anche se io sono stata una di quelle che ha avuto anche il coraggio di protestare e così, però tutto fino a un certo limite perché le mie esperienze precedenti hanno influito senz’altro sul mio comportamento. Anche se ho avuto il coraggio di dire tante cose ma non è il caso di registrare. 

(Allora quando lei diventa direttrice alla scuola Gelsi sono gli anni ’80. Negli anni ’80 piano piano la crisi del numero degli alunni nelle scuole italiane diventa meno forte e addirittura verso la fine degli anni ’80 c’è un aumento in tutte le scuole. Si tratta di bambini che non sempre parlavano il fiumano in casa e, a volte, non sapevano neanche bene l’italiano. Ci parli sia di questi alunni e del problema di lei come direttrice, se sentiva lei un problema in questo senso…)

Sì, io ho sentito questo problema ed ero dell’opinione che le scuole italiane di Fiume sono non scuole per imparare l’italiano a qualcuno, ma sono scuole per coloro che a casa parlano il fiumano o qualche dialetto istriano, ad ogni modo che hanno se non i genitori, i nonni, qualcuno di origine italiana. Così che ho iniziato subito a lavorare su di questo e non ho accettato chi non conosceva la lingua italiana. Qui ho avuto anche un po’ di … È venuto un professore della facoltà di tecnica, io non ho voluto iscrivere la figlia e m’ha detto semplicemente: “Io so che suo figlio è iscritto alla facoltà di tecnica e io iscriverò la figlia in scuole italiane”. E poi le conseguenze ci sono state, pazienza. Mio figlio ha cambiato facoltà e ha finito, succede di tutto nella vita, purtroppo, è così. Sì, poi ho parlato molto con le altre direttrici, soprattutto quelle dell’Istria e così via, e abbiamo anche deciso di fare degli esami preliminari per appurare la conoscenza della lingua italiana, non la lingua italiana pura, il dialetto fiumano e così via, prima di iscriverli. Poi dalle scuole sono passata anche agli asili, anche lì ho fatto delle pressioni affinché si veda chi si iscrive negli asili italiani e così via. Nella Gelsi, finché c’ero io, durante il riposo di parlava fiumano. Questo è una cosa sicura poi è stato quel che è stato. 

(C’era qualcuno che mentre lei era direttrice remava contro? Adesso non voglio sapere i nomi ma c’erano persone che non erano d’accordo su questa sua impostazione?)

No, no, le persone delle sezioni italiane della Gelsi erano d’accordo. Non erano d’accordo soprattutto i direttori delle scuole italiane. 

(Che erano quindi ad aprire ai ragazzi di famiglie croate che non avevano elementi né di lingua né di origine italiana. E questo… queste persone secondo lei che argomenti avevano? Io capisco che lei non era d’accordo, ma qual erano gli argomenti di queste persone?)

Perché bisognava avere alunni, non ha importanza che tipo di alunni. 

(La sopravvivenza delle istituzioni a qualsiasi costo…)

Sì e io a questa sopravvivenza non ero d’accordo e non sono d’accordo neanche oggi. Bisogna fare di più per avere alunni che appartengono diciamo agli italiani. 

(Lei è stata dopo, negli anni 90, è stata presidente della Comunità degli Italiani di Fiume?)

Sì.

(Per un mandato, vero? Per un quadriennio?)

Per un mandato, sì. È durato un po’ di più ma sì per un quadriennio.  

(E il presidente dell’esecutivo era Mario Micheli, un suo commento sul suo operato e dunque in che periodo siamo, siamo negli anni?)

Novanta… Novantaquattro. 

(Come la guerra patriottica in Croazia, un suo commento sul suo operato, come ha vissuto quegli anni lì? Che ricordi conserva della sua amministrazione?)

Ma diciamo che ho dei bellissimi ricordi e mi sono sentita molto bene perché ho avuto tanti ottimi collaboratori. E la comunità ha funzionato molto bene per questi quattro anni: abbiamo avuto tantissimi incontri con personalità e personaggi italiani, abbiamo avuto tante attività, e forse il più bel complimento che ho ricevuto per il mio quadriennio è stata una professoressa che mi ha detto: “Lei ha ridato dignità alla comunità italiana.” Ci sono stati dei momenti difficili con il sindaco di Fiume ma io sono molto battagliera e ho combattuto e ho ottenuto. Perché volevano anche perché siccome prima non hanno pagato l’affitto quando noi abbiamo preso la comunità, c’erano due anni di affitto non pagati e che so io, allora ci davano un’altra sede e così cosà. Naturalmente non ho accettato e anche l’Unione si era offerta di pagare questo debito di affitto, io non ho accettato, io ho combattuto finché la municipalità non ha cancellato il debito. Poi diciamo abbiamo aperto il bar e così via, e noi pagavamo l’affitto ciò che succede in comunità pagavamo con i nostri mezzi. Le attività culturali venivano, come per tutte le comunità, pagate dall’Unione Italiana in base ai programmi, ma le spese di regia, di affitto e così via, con i nostri mezzi. 

(Quali sono secondo lei le sfide per la comunità nazionale italiana? Non solo di Fiume. Che si vede lei per il futuro? Su che cosa deve insistere?)

Mah secondo me la lingua e la cultura sono le basi per esistere. 

(Dunque il sistema scolastico?)

Il sistema scolastico è la base, senza scuola non arriveremo a niente. Le scuole solo importantissime. 

(Assieme agli asili?)

Penso l’istruzione: pre-scolare, scuole medie, scuole superiori… Questo è più che necessario e poi bisogna anche tanto alla cultura perché speriamo bene che anche oggi non si vive di solo pane. Che la gente ha bisogno di cultura perciò il teatro, i giornali, la radio, anche la televisione magari. C’è tanto da fare, solo non so se ci sono tutte le prerogative per farlo. Non ho molta fiducia. 

(E quindi le sue paure sono?)

Beh io spero di rimanere viva finché esistono e le scuole e il teatro e i giornali e così via. E mi piacerebbe così anche per il futuro, non lo so, speriamo. Io ho seminato bene, mio figlio è un grande fiumano, la mia nipote è fiumana anche se abbiamo matrimoni misti sia io che mio figlio. Non abbiamo per questo mai rinunciato né alla fiumanità né all’italianità. 

(Professoressa Fabijanić grazie è stata molto gentile. La sua testimonianza è stata preziosissima, grazie)

Sono contenta se nel mio piccolo posso contribuire a tenere vivo, diciamo questo amore e questo affetto verso la fiumanità e verso l’italianità.

(Grazie…)


